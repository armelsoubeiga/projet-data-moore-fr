16  La Fariziẽ-rãmbã ne Sadiseẽ-rãmbã waa a Zeezi nengẽ. Sẽn na yɩl n mak a Zeezi, b kosa bãmb tɩ b maan yel-solemd sẽn yit saasẽ tɩ b gese.
2  La a Zeezi leoka bãmb yaa: “Zaabr sã n ta, yãmb yetame tɩ ‘saagã pa na n ni ye. Bala, sa-gãongã yaa miuug masɩ.’
3  La yibeoogo, yãmb yetame tɩ ‘saagã na n nii rũndã, bala sa-gãongã yaa miuug masɩ, la sawat beeme.’ Yãmb tõe n gesa sa-gãongã sẽn yaa to-to wã n wilg a võore, la y yaool n pa tõe n ges wakatã bãnã n wilg b võor ye.
4   Zãmaan-kãngã neb sẽn yaa wẽns la yoaadbã* rat n yãa yel-solemde, la b pa na n yã yel-solemd a to n zʋʋg no-rɛɛs a Zonas yel-solemdã ye.” Rẽ poore, a Zeezi loogame n bas-ba. 
5  La karen-biisã kẽnga mogrã rʋʋnde, n yĩm n pa zã bur ye.
6  A Zeezi yeel-b lame yaa: “Puk-y y nini, la y gũus ne Fariziẽ-rãmbã la Sadiseẽ-rãmbã rabɩllã.”
7  Dẽ, bãmb sɩngame n gomd ne taab n yetẽ: “Tõnd pa zã bur ye.”
8  A Zeezi sẽn bãng rẽ, b yeelame: “Yãmb a tẽeb bilf rãmba, bõe yĩng tɩ yãmb gomd ne taab n yetẽ tɩ y pa tar buri?
9  Yãmb pa wʋmd bũmb ning mam sẽn yeel yãmbã võor la? Yãmb pa tẽr mam sẽn dɩlg rap tus a nu ne bur a nu wã, la kellã yãmb sẽn wʋkã sẽn pid yaasã sõor la?
10  Bɩ yãmb pa tẽr mam sẽn dɩlg rap tus a naasã ne bur a yopoe wã, la kellã yãmb sẽn tigsã sẽn pid ya-bɛdã sõor la?
11  Maana wãn tɩ yãmb pa bãng tɩ pa bur yell la mam sẽn gomd ne yãmbã? La gũus-y ne Fariziẽ-rãmbã la Sadiseẽ-rãmbã rabɩllã.”
12  Dẽ, bãmb bãngame t’a Zeezi ra pa gomd rabɩll sẽn tar n maand burã yelle, la tɩ b ra yet-b lame tɩ b gũus ne Fariziẽ-rãmbã la Sadiseẽ-rãmbã sẽn zãmsd nebã bũmb ninsã. 
13  A Zeezi sẽn ta Sezaare sẽn yaa Filip soolmã, b soka b karen-biisã yaa: “Nebã yetame tɩ ninsaal Biigã yaa ãnda?”
14  La bãmb leokame yaa: “Kẽer yetame t’a Zãmbatiisi, tɩ sãnda yetẽ t’a Eli, tɩ kẽer me yetẽ t’a Zeremi, wall no-rɛɛs a to.”
15  T’a Zeezi sok-ba: “La yãmba, y yetame tɩ mam yaa ãnda?”
16  A Sɩmo-Pɩyɛɛr leokame yaa: “Yãmb yaa Kiristã, Wẽnnaam ning sẽn vɩ wã Biigã.”
17  A Zeezi leoka yẽ n yeele: “Zonas biig a Sɩmo, bark bee fo zugu. Bala pa ninsaal* n vẽneg foo bõn-kãngã ye. Yaa mam Ba sẽn be saasẽ wã n vẽneg foom.
18  Sẽn paase, mam yeta foom: Fo yaa a Pɩyɛɛre, la mam na n lugla m tigingã kug-kãngã zugu, la Yaoogã rignoy* pa na n tõog-a ye.
19  Mam na n kõo foo saasẽ Rĩungã kʋɩlen-biisi, la bũmb ning fãa fo sẽn na n loe tẽngã zugu, na n yɩɩ sẽn zoe n loe saasẽ, la bũmb ning fãa fo sẽn na n lok tẽngã zugu, na n yɩɩ sẽn zoe n lok saasẽ.”
20  Rẽ poore, bãmb yeela karen-biisã tɩ b ra saag n togs ned baa a ye tɩ bãmb la Kiristã ye. 
21  Wakat kãng tɛka, a Zeezi sɩngame n wilgd bãmb karen-biisã tɩ bãmb segd n kẽnga Zerizalɛm, n tɩ nams wʋsg kãsem-dãmbã ne maan-kʋʋdbã taoor dãmb la gʋlsdbã nusẽ, la tɩ b na n kʋʋ bãmba, tɩ rasem a tãab-n-soabã daar bɩ b vʋʋge.
22  Rẽ la a Pɩyɛɛr peeg bãmb n yi kɛɛnga, n gom bãmb n yeele: “Zu-soaba, ra yeel-y woto ye. Bõn-kãngã pa na n paam yãmb a bada.”
23  La bãmb wẽnega b poor n tees a Pɩyɛɛr n yeele: “Leb mam poorẽ, Sʋɩtãana! Fo yaa bũmb sẽn tõe n kɩt tɩ mam lake. Bala, fo tagsa wã pa Wẽnnaam tagsa ye. Yaa ninsaalb tagsa.” 
24  Rẽ poore, a Zeezi yeela b karen-biisã yaa: “Ned sã n dat n tũ maam, bɩ a kɩɩs a mengã raabo, la a rɩk a kũum ra-luk* n pʋg maam wakat fãa.
25  Bala, ned ning sẽn dat n kogl a vɩɩm* na n bõn-a lame, la ned ning sẽn bõn a vɩɩm* mam yĩng na n le paam-a lame.
26  Sɩd-sɩda, ned sã n paam dũniyã tõr n yaool n bõn a vɩɩm,* a yõod bee yɛ? Wall bõe la ned na n dɩk n kõ tɩ led a vɩɩmã* zĩiga?
27  Bala, ninsaal Biigã segd n waa ne b Ba wã ziir la ne b malɛgsã, la rẽ poore, b na n dola ned kam fãa wa sẽn zems a tʋʋm-tʋmdɩ.
28  Mam yeta yãmb sɩd tɩ sẽn yas-b ka wã sʋka, kẽer n pa na n lemb kũum tɩ b pa reng n yã ninsaal Biigã sẽn wat b Rĩungã pʋgẽ ye.”
