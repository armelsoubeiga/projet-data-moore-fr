7  “Da le kao-y y taabã bʋʋdo, tɩ Wẽnnaam me kõn kao yãmb bʋʋd ye.
2  Bala yãmb sẽn kaood nebã bʋʋd to-to wã, b na n kaoo yãmb me bʋʋd woto, la yaa ne makdg ning yãmb sẽn tar n makdẽ wã la b na n mak n lebs yãmba.
3  Bõe yĩng tɩ fo get moogã sẽn be f saam-biigã nifẽ wã, n yaool n pa ne sug-raoogã sẽn be fo mengã nifẽ wã?
4  Bɩ fo na n yɩɩ wãn n yeel f saam-biiga: ‘Bas tɩ m yãk moogã sẽn be fo nifẽ wã,’ tɩ sug-raoog yaool n be fo mengã nifẽ?
5  Pʋ-lik soaba! Reng n yãk sug-raoogã sẽn be fo nifẽ wã, tɩ rẽ la f tõogd n bãng f sẽn na n maan to-to n yãk moogã f saam-biigã nifẽ. 
6  “Da rɩk-y bõn-sõma n kõ baase, la y ra rɩk y kĩndi n lob kurkuy taoor tɩ b wa tab ne b nao, la b lɛɛg n pogl-y ye. 
7  “Bɩ y ket n kotẽ tɩ b na kõ-yã. Ket-y n gẽesd-y tɩ y na yã. Ket-y n kogsd-y kʋɩlengã tɩ b na pak n kõ-yã.
8  Bala, sẽn kot-a fãa paamdame, sẽn gẽesd-a fãa yãtame, la b pakd n kõo sẽn kogsd-a kʋɩleng fãa.
9  Sɩd me, ãnda n be yãmb sʋk t’a biig na n kos-a bur t’a kõ-a kugri?
10  Wall a sã n kos zĩnfu, a na kõ-a waaf sɩda?
11  Woto wã, baa yãmb sẽn yaa nin-wẽnsã sã n tõe n kõ y kambã bũmb sẽn yaa sõma, sẽn yɩɩd fãa, yãmb Ba sẽn be saasẽ wã kõn kõ neb nins sẽn kot bãmbã bõn-sõma sɩda? 
12  “Rẽ wã, yãmb sẽn dat tɩ nebã maan yãmb bũmb ninsã, yãmb me segd n maana bãmb bõn-kãense. Sɩd-sɩda, yaa woto la a Moyiiz Tõogã ne no-rɛɛsdbã sɛbã yeta. 
13  “Bɩ y tũ rigno-bãanegẽ wã n kẽ, bala rigno-yalengã, la so-yalengã tar n dabda sãoong zĩigẽ, la neb wʋsg tũuda be.
14  La sor ning sẽn tar n dabd vɩɩm zĩigẽ wã yaa sẽka, t’a rignoorã yaa bãanega, la a yãtbã sõor paoodame. 
15  “Gũus-y y mens ne zirẽ-be-no-rɛɛsdbã. B wata yãmb nengẽ n maand wa piis sẽn pa tar b toorẽ yellã, n yaool n yaa wa we-baas kom sẽn tare.
16  Yaa b biisẽ wã la y na n bãng-b n welge. Ned zɩ n wob sib wall kankam gõos tɩɩg zug ye. Bɩ bõe?
17  Woto me, tɩ-sõng fãa womda bi-sõma, la tɩ-yook fãa womda biis sẽn pa tar yõodo.
18  Tɩ-sõng pa tõe n wom biis sẽn pa tar yõod ye. Tɩ-yook me pa tõe n wom bi-sõma ye.
19  Tɩɩg ning fãa sẽn pa womd bi-sõma, b kɛɛgd-a lame n lob bugmẽ.
20  Rẽnd sɩd yaa b biisẽ wã la y na n bãng nin-kãens n welge. 
21  “Pa ned ning fãa sẽn boond maam tɩ ‘Zu-soaba, Zu-soaba,’ n na n kẽ saasẽ Rĩungã pʋgẽ ye. Yaa sẽn maand-a mam Ba sẽn be saasẽ wã raabã bala.
22  Badaare, neb wʋsg na n soka maam yaa: ‘Zu-soaba, Zu-soaba, tõnd pa togs bãngr-goam ne yãmb yʋʋre, n dig zĩn-dãmb ne yãmb yʋʋre, la d maan yel-soalem wʋsg ne yãmb yʋʋr sɩda?’
23  La mam na n leoka bãmb yaa: ‘Mam pa mi yãmb lae-lae! Yãmb sẽn yaa tʋʋm-wẽns-maandba, loog-y n bas-y maam!’ 
24  “Woto yĩnga, ned ning fãa sẽn wʋm mam gom-kãensã la a tũudẽ, a na n yɩɩ wa rao sẽn tar yam sẽn me a roog kugr zugu.
25  La saagã niime n kidgi, tɩ koomã pid zĩig fãa, tɩ sobgã me fug ne pãng n wẽ roogã, la a pa lʋɩ ye. Bala, a yẽbga kugr zugu.
26  La ned ning fãa sẽn wʋm mam gom-kãensã la a pa tũudẽ, a na n yɩɩ wa yalem sẽn me a roog bĩisr zugu.
27  La saagã niime n kidgi, tɩ koomã pid zĩig fãa, tɩ sobgã me fug ne pãng n wẽ roogã, la a lʋɩɩme, hal n sãam zãnga.” 
28  A Zeezi sẽn togs gom-kãensã n sa, kʋʋngã sũur yɩɩ noog wʋsg ne b sẽn zãmsd nebã to-to wã,
29  bala, b ra pa zãmsd-b wa bãmb gʋlsdbã ye. B ra gomda ne tõogo.
