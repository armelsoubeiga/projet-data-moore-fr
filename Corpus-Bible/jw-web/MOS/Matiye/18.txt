18  Wakat kãnga, karen-biisã kolga a Zeezi n soke: “Sɩd-sɩda, ãnda soab n yaa kãseng n yɩɩd saasẽ Rĩungã pʋgẽ?”
2  Dẽ, a Zeezi boola bi-bilf n yals bãmb sʋk
3  n yeele: “Mam yeta yãmb sɩd tɩ yãmb sã n pa toeem* n lebg wa kom-bõonego, yãmb pa na n tol n kẽ saasẽ Rĩungã pʋgẽ ye.
4  Dẽnd ned ning sẽn na n sik a meng wa bi-bilf-kãngã, yẽ soab n yaa kãseng n yɩɩd saasẽ Rĩungã pʋgẽ.
5  La ned ning sẽn deegd bi-bilf wa yãoã mam yʋʋrã yĩnga, a reegda ma-me.
6  La ned ning sẽn na n kɩt tɩ kom-bõon-kãensã sẽn tẽed maamã nin-⁠yend lake, sẽn são ne yẽ soabã yaa b sẽn na n loe a yublã ne neer kug nins bõensã sẽn tɛtã a yembre, n lob-a mogrã pʋgẽ. 
7  “Dũniyã na n paama toogo, bũmb nins sẽn tõe n kɩt tɩ ned lak n lʋɩ wã yĩnga! Sɩd-sɩda, bũmb nins sẽn tõe n kɩt tɩ ned lak n lʋɩ wã pa tõe n pa zĩnd ye. La toog na n paama ned ning fãa sẽn yaa sabab tɩ bõn-kãens beẽ wã!
8  Woto wã, fo nug wall fo naoor sã n kʋɩɩbd foom, bɩ f fiuug-a n lob yɩɩga. Fo sẽn na n paam vɩɩm ne nug-yɛnga, wall ne nao-yɛng n são b sẽn na n lob foo bugum sẽn pa kiidã pʋgẽ ne nus a yiib bɩ ne nao a yiibu.
9  Sẽn paase, fo nifã sã n kʋɩɩbd foom, bɩ f feoog-a n lob yɩɩga. Fo sẽn na n paam vɩɩm ne nif-yɛng n são b sẽn na n lob foo ne nin a yiib Zeyɛn* bugmã pʋgẽ.
10  Bɩ y gũus n da wa paoog kom-bõon-kãensã nin-⁠yend ye. Bala, mam yeta yãmb tɩ saasẽ, b malɛgsã geta m Ba sẽn be saasẽ wã neng wakat fãa.
11  *—⁠—⁠ 
12  “Yãmb tagsg yaa bõe ne yãoã? Rao sã n tar piis koabg t’a yembr meneme, a pa na n bas pis-wɛ la a wɛ wã tãensã zutu, la a kẽng n tɩ gẽes sẽn menem-a wã sɩda?
13  La mam yeta yãmb sɩd t’a sã n wa yã-a, a na n kɩdma sũ-noog pe-kãng yĩnga, n yɩɩg pis-wɛ la a wɛ nins sẽn da pa menemã.
14  Woto me, m* Ba sẽn be saasẽ wã pa rat tɩ baa kom-bõon-kãensã nin-⁠yend sãam ye. 
15  “Sẽn paase, fo saam-biig sã n maan yel-wẽnde, kẽng n tɩ togs-a a kongrã* foo ne yẽ sʋk bala. A sã n kelg foom, fo le paama f saam-biigã.
16  La a sã n pa kelge, bɩ f kẽng n tɩ bao nin-yɛng wall neb a yiib tɩ b yãag-fo, sẽn na yɩl tɩ bũmb fãa yɩ vẽeneg ne neb a yiib bɩ a tãab kaseto.*
17  La a sã n pa kelg bãmba, bɩ f togs tigingã. La a sã n baas n pa kelg tigingã, bɩ f ges-a wa bu-zẽng neda, la wa yõor-yaood dɛɛgda. 
18  “Mam yeta yãmb sɩd tɩ bũmb ning fãa yãmb sẽn na n loe tẽngã zugu, na n yɩɩ sẽn zoe n loe saasẽ, la bũmb ning fãa yãmb sẽn na n lok tẽngã zugu, na n yɩɩ sẽn zoe n lok saasẽ.
19  Sẽn paase, mam yeta yãmb sɩd tɩ yãmb neb a yiib sã n zĩnd tẽngã zugu, n sɩɩg taab noor bũmb sẽn tar yõod wɛɛngẽ b sẽn segd n kose, mam Ba sẽn be saasẽ wã na n kɩtame t’a yɩ wa b sẽn kosã.
20  Bala, zĩig ning neb a yi wall a tã sẽn tigim taab mam yʋʋr yĩnga, mam bee bãmb sʋka.” 
21  Rẽ la a Pɩyɛɛr kolg n sok bãmba: “Zu-soaba, naoor a wãn la m saam-biig tõe n beeg maam tɩ m kõ-a sugri? Hal naoor a yopoe bɩ?”
22  T’a Zeezi leoke: “Mam yeta foo tɩ pa naoor a yopoe ye. Yaa naoor pis-yopoe la a yopoe. 
23  “Yaa rẽ la d sẽn tõe n mak saasẽ Rĩungã ne rĩm sẽn dat t’a tʋm-tʋmdb wa geelg b sam t’a gesã.
24  A sẽn wa n sɩng gɛɛlã, b waa ne rao a ye sẽn tar a talã tus-piig* samde.
25  La a sẽn pa tar tõog n na n yao wã, a zu-soabã kõo noor tɩ b koos yẽ ne a pagã la a kambã, n paas bũmb nins fãa a sẽn so wã n yao samdã.
26  La tʋm-tʋmdã lʋɩɩ tẽng n wõgemd a taoor n yeele: ‘Maan-y sũ-mar ne maam. M na n yao-y-la fãa.’
27  Tʋm-tʋmdã nimbãaneg yõka a zu-soabã, t’a bas-a t’a looge, la a bas a samdã taale.
28  La tʋm-tʋmd-kãng yiime n yã a tʋm-tʋmd-taag sẽn tar a samd deniye koabga.* La a gãd-a lame n sog a kokoɛyã hal t’a rat n sobge, n yeele: ‘Yao m samdã fãa.’
29  Dẽ, a tʋm-tʋmd-taagã lʋɩɩ tẽng n yĩgimd n kos yẽnda n yeele: ‘Maan sũ-mar ne maam. M na n yao-f-la fãa.’
30  La a pa sak ye. A tall-a lame n tɩ kɩt tɩ b pag bãens roogo, n gũud a sẽn na n wa tõog n yao a samdã.
31  La a tʋm-tʋmd-taasã sẽn yã rẽ wã, b sũy sãama wʋsg tɩ b kẽng n tɩ togs b zu-soabã bũmb nins fãa sẽn maanã.
32  Dẽ, a zu-soabã bool-a lame n yeele: ‘Tʋm-tʋmd-wẽnga, mam basa sam-kãngã fãa taale, fo sẽn yõk mam sɛɛgã yĩnga.
33  Fo me ra pa segd n zoe f tʋm-tʋmd-taagã nimbãaneg wa mam sẽn zoe fo nimbãanegã sɩda?’
34  La a zu-soabã sũur yika wʋsgo, t’a ning-a bãens roog gũudbã nugẽ, n gũud a sẽn na n wa yao samdã fãa.
35  Yaa woto la m Ba sẽn be saasẽ wã me na n maan yãmba, y sã n pa kõ y saam-biig sugr ne y sũur fãa.”
