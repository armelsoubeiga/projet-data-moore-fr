15  Dẽ, Fariziẽ-rãmb la gʋlsdb n yi Zerizalɛm n wa a Zeezi nengẽ, n yeel-b yaa:
2  “Bõe yĩng tɩ yãmb karen-biisã kɩɩsd pĩnd rãmbã minungã? Wala makre, b pa pegsd* b nus n yaool n dɩ rɩɩb ye.” 
3  A Zeezi leok-b lame n yeele: “Bõe yĩng tɩ yãmb kɩɩsd Wẽnnaam tõogã y minungã yĩnga?
4  Wala makre, Wẽnnaam yeelame, ‘Waoog f ba la f ma,’ la tɩ ‘Ned sã n tʋʋs* a ba wall a ma bɩ b kʋ-a.’
5  La yãmb yetame, ‘Ned sã n yeel a ba bɩ a ma: “Bũmb ning fãa mam sẽn tar tɩ tõe n naf yãmbã yaa kũun m sẽn kõ Wẽnnaam,”
6  pa le yaa tɩlɛ tɩ yẽ soab waoog a ba ye.’ Woto, yãmb minungã yĩnga, y kɩtame tɩ Wẽnnaam sẽn yeelã lebg zaalem.
7  Pʋ-lik rãmba, a Ezayi sẽn togs bãngr-gomd ning yãmb zugã sɩd zemsame. A yeelame:
8  ‘Nin-kãensã waoogda maam ne b no-bɩmse, la b sũyã zãra ne maam.
9  Bũmb nins b sẽn maand mam yʋʋr yĩngã yaa zaalem, bala, yaa ninsaalb tõod la b zãmsd nebã.’ ”
10  La b kɩtame tɩ kʋʋngã pẽneg bãmb tɩ b yeel-ba: “Kelg-y-yã, la y wʋm bõn-kãngã võore:
11  Pa bũmb ning sẽn kẽed ned noorẽ wã n dẽgemd-a ye. Yaa bũmb ning sẽn yit a noorẽ wã n dẽgemd-a.” 
12  Dẽ, b karen-biisã kolgame n yeel-b yaa: “Yãmb miime tɩ Fariziẽ-rãmbã sẽn wʋm yãmb goamã, zab-b lame sɩda?”
13  T’a Zeezi leok n yeele: “Tɩɩg ning fãa m Ba sẽn be saasẽ wã sẽn pa sele, b na n võog-a lame.
14  Bɩ y bas-ba. B yaa taoor lʋɩtb sẽn yaa zoense. Zoang sã n tɛt zoanga, b yiibã fãa na n lʋɩɩ bokẽ.”
15  T’a Pɩyɛɛr yeele: “Bɩ y wilg tõnd yel-bũndã võor wɛ.”
16  Rẽ la a Zeezi yeel-yã: “Yãmb me yamã ket n nan pa vẽneg la?
17  Yãmb pa mi tɩ bũmb ning fãa sẽn kẽed noorẽ wã tũuda pʋʋrẽ wã, n wa tɩ yi we-kɛɛng la?
18  La bũmb ning fãa sẽn yit noorẽ wã yita sũurẽ, la yaa bõn-kãens n dẽgemd neda.
19  Wala makre, tags-wẽnse, nin-kʋʋre, yoobo, raglem tʋʋma,* wagdem, kaset sẽn yaa ziri, la tʋy yita sũur pʋgẽ.
20  Yaa bõn-kãensã n dẽgemd neda. La rɩ rɩɩb ne nus sẽn pa pek* pa rẽgemd ned ye.” 
21  A Zeezi sẽn yi be, b kẽnga Tɩɩr ne Sɩdõ soolmẽ wã.
22  La ade! Fenisi pag sẽn be soolem-kãng n wa a Zeezi nengẽ, n zẽk a koɛɛg n yeele: “Zu-soaba, a Davɩɩd Biiga, zoe-y mam nimbãanega. Zĩn n tar m bi-puglã n namsd wʋsgo.”
23  La bãmb pa leok-a tɩ bũmb ye. Rẽ n so tɩ b karen-biisã kolg n yeel-ba: “Kɩt-y t’a looge, bala a pʋgda tõnd n kelemdẽ.”
24  La bãmb leokame: “B tʋma maam Israyɛll neb nins sẽn wõnd piis sẽn menemã nengẽ bala.”
25  La pagã kolgame n wõgemd bãmb taoor n yeele: “Zu-soaba, sõng-y maam!”
26  La bãmb leokame: “Pa zems tɩ b rɩk kambã rɩɩb n lob ba-bi ye.”
27  La pagã yeelame: “Zu-soaba, yaa sɩda. La ba-bi wã yaool n dɩta rɩ-zersã sẽn lʋɩt b zu-soben-dãmbã taabl tẽngrã wɛ.”
28  Dẽ, a Zeezi leok-a lame n yeele: “Paga, ad f tẽebã yaa kãsenga. Bɩ a yɩ wa fo sẽn datã.” Wakat kãng bala, pagã bi-puglã paama laafɩ. 
29  A Zeezi sẽn yi be, b waa Galile mogrã sɛɛga. La bãmb rʋʋ tãngã, n zĩnd be.
30  Dẽ, neb kʋʋng n tall wobse, zoense, mugs la bãad-rãmb a taab n wa bãmb taoore, la bãmb sãoog-b lame.
31  Kʋʋngã sũur yɩɩ noog wʋsgo, b sẽn ne mugsã sẽn gomdã, koms-rãmbã sẽn paamd keelmã, wobsã sẽn kẽnd sõma wã, la zoensã sẽn ne wã. La b pẽga Israyɛll Wẽnnaamã. 
32  La a Zeezi boola b karen-biisã n yeele: “Kʋʋngã nimbãaneg tara maam, bala yaa rasem a tã masã la b be ne maam, la b pa tar rɩɩb n na n dɩ ye. Mam pa rat n kuils-b ne kom, tɩ b wa sobd sorã zug ye.”
33  La b karen-biisã yeelame yaa: “Weoogẽ ka, yɛ la tõnd na n paam bur tɩ sek zãma-kãngã fãa?”
34  T’a Zeezi sok-ba: “Bur a wãn la yãmb tara?” Tɩ b leok n yeele: “Bãmb b yopoe, n paas zĩm-bõoneg a wãna.”
35  Dẽ, bãmb sẽn kɩt tɩ kʋʋngã zĩnd tẽnga,
36  b rɩka bur a yopoe wã ne zĩmã n deng n pʋʋs Wẽnnaam barka, la b kao n kõ b karen-biisã, tɩ b karen-biisã reeg n kõ kʋʋngã.
37  La b fãa rɩɩme n tɩge, tɩ b tigs gɩrsã sẽn kellã n pids ya-bɛd a yopoe.
38  Neb nins sẽn dɩ wã yaool n da yaa rap tus a naase, n paas pagb la kamba.
39  Rẽ poore, bãmb kuilsa kʋʋngã, la b kẽ koom-koglgã n kẽng Magadan soolmẽ wã.
