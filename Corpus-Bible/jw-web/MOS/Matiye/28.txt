28  Vʋʋsg daarã loogr poore, semennã pipi daarã* beoog sẽn wa n vẽegdẽ wã, a Maari sẽn yit Magdala wã ne Maari a to wã kẽngame n na n tɩ ges yaoogã. 
2  La tẽn-digimd-kãseng n da zĩndi, bala a Zeova* malɛk n yi saasẽ n sig n bilim kugrã n lak n zĩnd a zugu.
3  Malɛkã ra pɩnda wa sa-yãgbo, t’a fuugã yaa pɛɛlg wa sa-lamdo.
4  Gũudbã sẽn yã-a wã, rabeem yõk-b lame tɩ b rigi, la b lebg wa neb sẽn ki. 
5  La malɛkã yeela pagbã yaa: “Ra zoe-y rabeem ye. Mam miime tɩ yãmb gẽesda a Zeezi b sẽn kʋ ra-lukã zugã.
6  Bãmb pa be ka ye. B vʋʋga wa b sẽn da yeelã. Wa n ges-y b sẽn da gãe zĩig ningã.
7  Woto wã, bɩ y kẽng tao-tao n tɩ togs b karen-biisã tɩ b vʋʋgame n yi kũ-rãmb sʋka. B renga yãmb taoor n dabd Galile. Yãmb na n yãa bãmb beenẽ. Koɛɛg ning m sẽn da tar n na n taas-yã la woto.” 
8  Dẽ, b yɩɩ tao-tao n yi yaoogẽ wã ne rabeem la ne sũ-no-kãsenga, n zoet n na n tɩ togs a Zeezi karen-biisã bõn-kãense.
9  La a Zeezi sega bãmb n yeele: “Ne y yibeoogo!” Pagbã kolgame, n gãd bãmb naoã n wõgemd bãmb taoore.
10  Rẽ la a Zeezi yeel-b yaa: “Ra zoe-y rabeem ye! Kẽng-y n tɩ togs-y m saam-biisã kibarã, sẽn na yɩl tɩ b kẽng Galile, tɩ be la b na n yã maam.” 
11  Pagbã sẽn wa n be sorẽ, gũudbã kẽer kẽnga tẽngã pʋgẽ, n tɩ togs maan-kʋʋdbã taoor dãmb bũmb nins fãa sẽn maanã.
12  La maan-kʋʋdbã taoor dãmb ne nin-buiidã kãsem-dãmb sẽn tigim taab n yẽse, b kõo sodaasã wanzuri ligd wʋsg
13  la b yeele: “Yeel-y yaa: ‘A karen-biisã waa ne yʋng tõnd gõeem wakate, n zuk kũumã.’
14  La rẽ sã n lʋɩ guvɛrneerã tʋbrẽ, tõnd na n goma ne bãmba.* Pa na n yɩ tɩlɛ tɩ y maan yɩɩr ye.”
15  Dẽ, b reega wanzuri ligd-koeemsã, la b maan wa b sẽn yeel-bã. La kiba-kãng saaga Zʋɩf-rãmbã sʋk hal n tãag rũndã. 
16  La karen-biis piig la a ye wã kẽnga Galile, n tɩ rʋ tãng ning zug a Zeezi sẽn da yeel tɩ b seg taabã.
17  Karen-biisã sẽn yã bãmbã, b wõgemda bãmb taoore, la kẽer da sãmbdame.
18  A Zeezi kolgame n gom ne bãmba, n yeele: “Wẽnnaam kõo maam noor tɩ m ges bũmb fãa yell saasẽ la tẽngã zugu.
19  Bɩ y kẽng n tɩ sõng buud fãa neb tɩ b lebg mam karen-biisi, n lis bãmb ne Ba wã la Biigã la vʋʋsem sõngã yʋʋre,
20  la y zãms bãmb tɩ b sak bũmb nins fãa mam sẽn yeel yãmbã. La tẽeg-y tɩ mam bee ne yãmb daar fãa, hal tɩ ta dũniyã* saabo.”
