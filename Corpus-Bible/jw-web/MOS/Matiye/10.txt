10  Dẽ, bãmb boola b karen-biis piig la a yiibã n kõ-b tõog tɩ b rig zĩn-dãmba, la b sãoog bãas la komslem buud fãa. 
2  Ad tʋm-tʋmdb piig la a yiibã yʋya: Pipi, yaa a Sɩmo b sẽn boond me t’a Pɩyɛɛrã ne a ba-biig a Ãndere, a Zak sẽn yaa a Zebede biigã n paas a ba-biig a Zã,
3  a Filip ne a Bartelemi, a Toma, a Matiye sẽn yaa yõor-yaood deegdã, a Alfe biig a Zake, a Taade,
4  a Sɩmo b sẽn boond tɩ yẽesem soabã, la a Zida Iskariot sẽn yaa ned ning sẽn wa n zãmb a Zeezi wã. 
5  Bãmb tʋma nin-kãens piig la a yiibã, n kõ-b sagl-kãensã: “Da kẽng-y bu-zẽmsã nengẽ, la y ra kẽ Samari tẽng baa a ye pʋgẽ ye.
6  Kẽng-y Israyɛll buudã neb sẽn yaa wa piis sẽn menemã nengẽ bala.
7  Kẽng-y n moon-y n yeele: ‘Saasẽ Rĩungã kolgame.’
8  Sãoog-y bãad-rãmba, vʋʋg-y kũum, kɩt-y tɩ wãoob lebg yɩlma, la y rig zĩn-dãmba. Yãmb deega zaalem, bɩ y kõ zaalem.
9  Da sui-y sãnem bɩ wanzuri, wall zũud y ligd sẽbdsẽ,
10  wall y zã rɩɩb korgo, bɩ fu-yord a yiibu,* pa rẽ bɩ neooda, wall dasaar y so-toakã yĩng ye. Bala tʋm-tʋmd zemsa ne a rɩɩbo. 
11  “Yãmb sã n kẽ galʋ-tẽng wall tẽn-bila, bɩ y bao ned sẽn zems n pa a zakẽ wã n tãag y loogre.
12  Yãmb sã n kẽ zakã pʋgẽ bɩ y pʋʋs zakã rãmba.
13  Sã n mik tɩ zakã zemsame, bɩ laafɩ zĩnd a pʋgẽ wa yãmb sẽn kosã. La sã n mik t’a pa zemse, bɩ yãmb laafɩ wã lebg n sig y mens zutu.
14  Yãmb sẽn ta zĩig ning fãa tɩ b pa reeg yãmb wall b pa kelg yãmb goamã, y sã n yi zag-kãng wall tẽn-kãnga, bɩ y pĩms y naoã tom.
15  Mam yeta yãmb sɩd tɩ Bʋ-kaoorã daare, na n yɩɩ nana ne Sodom la Gomoor tẽnsã n yɩɩg tẽn-kãnga. 
16  “Ade! Mam tʋmda yãmb wa piis we-baas sʋka. Woto wã, bɩ y yɩ gũus-m-mens rãmb wa wiisi, la y yɩ neb sẽn pa tar b toorẽ yell wa marwala.
17  Bɩ y gũus ne nebã, bala b na n yõga yãmb n kẽng bʋʋd zĩisẽ, la b pãb yãmb ne kalwaas b karen-dotẽ.
18  B na n talla yãmb n kẽng guvɛrneer-dãmb la rĩm-dãmb nengẽ me mam yĩnga, tɩ yɩ kaset bãmb ne bu-zẽmsã yĩnga.
19  La b sã n wa yõk yãmba, bɩ y ra maan yɩɩr ne yãmb sẽn na n gom to-to wall y sẽn na n yeel bũmb ning ye. Bala, b na n wilga yãmb y sẽn segd n yeelã wakat kãnga.
20  Sẽn gomd-bã pa yãmb bal ye. Yaa yãmb Ba wã vʋʋsem sõngã n tũnug ne yãmb n gomda.
21  Sẽn paase, ned na n yõka a ba-biig n kɩs tɩ b kʋ, tɩ ba yõk a biig n kɩse, tɩ kamb kɩɩs b roagdb n kɩt tɩ b kʋ-ba.
22  La nebã fãa na n kisga yãmb mam yʋʋrã yĩnga, la ned ning sẽn na n tõog toog* hal tɩ saabã ta, a na n paama fãagre.
23  B sã n nams yãmb tẽng a ye bɩ y zoe n kẽng tẽng a to. Sɩd-sɩda, mam yeta yãmb tɩ yãmb pa na n gilg Israyɛll tẽnsã n sa la ninsaal Biigã wa ye. 
24  “Karen-biig pa yɩɩd a karen-saamba, tɩ yamb me pa yɩɩd a zu-soab ye.
25  La karen-biig sã n paam n lebg wa a karen-saamba, tɩ yamb me paam n lebg wa a zu-soaba, sekame. Nebã sã n bool zakã soab t’a Beelzebulli,* b kõn bool a zakã rãmb woto n yɩɩd sɩda?
26  Bɩ y ra zoe bãmb ye. Bala bũmb pa be sẽn lud sẽn pa na n puki, la bũmb pa be sẽn solg sẽn pa na n vẽneg ye.
27  Bũmb ning mam sẽn togs yãmb likẽ, bɩ y rɩk-a n togs vẽenemẽ, la y moon bũmb nins yãmb sẽn wʋm tɩ m walmã rotã zutu.
28  Ra zoe-y neb nins sẽn kʋʋd yĩngã, la b yaool n pa tõe n kʋ sɩɩgã* ye. Bɩ y zoe sẽn tõe n sãam-a yĩngã ne sɩɩgã fãa Zeyɛn* pʋgẽ wã.
29  B pa koosd yirs a yiib ligd-koɛɛng sẽn pa zem baa fʋɩ* sɩda? Baasgo, b baa a ye pa lʋɩt tẽng tɩ yãmb Ba wã pa bãng ye.
30  La baa yãmb zugã zoobd fãa sõdame.
31  Woto wã, bɩ y ra maan dabeem ye. Yãmb yõod yɩɩda yirs wʋsgo. 
32  “Rẽ n so tɩ ned ning fãa sẽn na n yeel nebã taoor t’a mii maam, ma-me na n yeela m Ba sẽn be saasẽ wã taoor tɩ m mi-a lame.
33  La ned sã n kɩɩs nebã taoor t’a pa mi maam, ma-me na n kɩɩsa m Ba sẽn be saasẽ wã taoor tɩ m pa mi-a ye.
34  Ra tags-y tɩ mam waame n na n kɩt tɩ laafɩ zĩnd tẽngã zug ye. Mam pa wa ne laafɩ ye. M waa ne sʋʋga.
35  Bala, m waame n na n kɩt tɩ welgr zĩnd bi-ribl ne a ba sʋka, bi-pugl ne a ma sʋka, la pag ne a sɩd-ma sʋka.
36  Hakɩɩka, ned meng zak rãmb na n yɩɩ a bɛɛba.
37  Ned ning sẽn nong a ba wall a ma n yɩɩd maam pa zems tɩ yɩ mam karen-biig ye. Sẽn nong-a a bi-ribl wall a bi-pugl n yɩɩd maam me pa zems tɩ yɩ mam karen-biig ye.
38  La ned ning sẽn pa na n sak n dɩk a kũum ra-luk* n tũ maam pa zems tɩ yɩ mam karen-biig ye.
39  Ned ning sẽn baood n na n kogl a vɩɩm,* a na n bõn-a lame, la ned ning sẽn bõn a vɩɩm* mam yĩng na n le paam-a lame. 
40  “Ned ning sẽn deegd yãmb reegda ma-me, la ned ning sẽn deegd maam reegda Soab ning sẽn tʋm maamã me.
41  Sẽn deegd-a no-rɛɛs a sẽn yaa no-rɛɛsã yĩnga, a na paam no-rɛɛs keoore. La sẽn deegd-a nin-tɩrg a sẽn yaa nin-tɩrgã yĩnga, a na paam nin-tɩrg keoore.
42  Sẽn paase, mam yeta yãmb sɩd tɩ ned ning sẽn na n kõ kom-bõon-kãensã ned a ye ko-maasg t’a yũ, a sẽn yaa mam karen-biigã yĩnga, a pa na n kong a keoorã ye.”
