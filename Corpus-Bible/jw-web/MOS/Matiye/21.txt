21  B sẽn wa n kolg Zerizalɛm n ta Bɛtfaaze sẽn be Oliiv tɩɩs tãngã zugã, a Zeezi tʋma karen-biis a yiibu,
2  n yeel-b yaa: “Kẽng-y tẽn-bilã sẽn tondã pʋgẽ. La y sã n ta bala, y na n yãa bõang b sẽn loe tɩ bõn-bil be ne-a. Lok-y-b n wa kõ maam.
3  Ned sã n yeel yãmb bũmbu, y segd n yeel-a lame tɩ ‘yaa Zu-soabã n dat-ba.’ La wakat kãng bala, a na n basame tɩ y tall-b n looge.” 
4  Bõn-kãngã maaname sẽn na yɩl tɩ Wẽnnaam sẽn da vẽneg no-rɛɛsã t’a yeel bũmb ningã pidsi. A ra yeelame:
5  “Yeel-y Siyõ bi-puglã yaa: ‘Gese! Fo rĩmã wata fo nengẽ, b yaa sũ-maasem soaba. B zaoa bõanga, bõn-bil sẽn yaa rũng b sẽn tar n zɩt zɩɩb biiga.’ ” 
6  Dẽ, karen-biisã kẽngame n tɩ maan wa a Zeezi sẽn yeelã bal kɛpɩ.
7  B talla bõangã ne a biigã n wa, n palg b zugẽ futã bõensã zut t’a Zeezi zomb bõn-bilã.
8  Kʋʋngã fãa la bal tʋɩɩ b zugẽ futã sorã zugu, tɩ kẽer kɛɛd tɩɩsã vãad n tʋɩt sorã zugu.
9  Sẽn paase, kʋʋngã sẽn da be bãmb taoorã ne sẽn da pʋgd-b bãmbã ra zẽkda b koees n yetẽ: “D kotame tɩ y fãag a Davɩɩd Biigã! Bark bee ned ning sẽn wat ne a Zeova* yʋʋrã zugu! D kota yãmb sẽn yaa Soab ning sẽn be hal yĩngrã tɩ y fãag-ba!” 
10  Bãmb sẽn ta Zerizalɛm, tẽngã fãa wulumda ne bʋʋre, tɩ nebã sokdẽ: “Yaa ãnda soab la woto?”
11  Kʋʋngã ra leokdame n yetẽ: “Yaa no-rɛɛs a Zeezi sẽn yit Galile Nazarɛtã!” 
12  A Zeezi kẽe wẽnd-doogẽ wã n dig neb nins fãa sẽn koosd la b raad teed be wã n yiisi, la b leeb ligd-tekdbã taabl-dãmb ne marwal koaasdbã goeels n lubi.
13  Sẽn paase, bãmb yeel-b lame: “B gʋlsame: ‘B na n boola mam doogã tɩ pʋʋsg roogo,’ la yãmb kɩtame t’a lebg fãadb roogo.”
14  Zoens la wobs me waa bãmb nengẽ wẽnd-doogẽ wã, tɩ b sãoog-ba. 
15  Maan-kʋʋdbã taoor dãmb la gʋlsdbã yãa bõn-kãsems nins a Zeezi sẽn maanã, la b wʋm kom-dibli wã sẽn zẽkd b koees wẽnd-doogẽ wã n yetẽ: “D kotame tɩ y fãag a Davɩɩd Biigã!” Rẽ puuga b sũyã wʋsg
16  tɩ b sok a Zeezi yaa: “Yãmb wʋmda b sẽn yetã bɩ?” T’a Zeezi leok n yeele: “N-⁠ye. Yãmb zɩ n karem goam nins sẽn yet tɩ ‘Yãmb kɩtame tɩ pẽgr yi kamb la kom-bõoneg noyẽ wã’ la?”
17  Bãmb bas-b-la be n yi tẽngã, n kẽng Betani n tɩ gãand yʋn-kãnga. 
18  La a Zeezi sẽn wa n lebd tẽngã pʋgẽ yibeoogã pĩnda, kom n yõk bãmba.
19  Bãmb yãa kankang sẽn pa zãr ne sorã, n bʋdg n kẽng la b pa yã baa fʋɩ a zug n zʋʋg vãadã ye. Dẽ, bãmb yeela kankangã yaa: “Fo kõn le wom biis a bada.” La kankangã kʋɩɩ zĩig pʋgẽ.
20  Karen-biisã sẽn yã rẽ wã, ling-b-la wʋsg tɩ b yeele: “Maana wãn tɩ kankangã kʋɩ zĩig pʋgẽ?”
21  T’a Zeezi leok n yeel-ba: “Sɩd-sɩda, mam yeta yãmb tɩ yãmb sã n tar tẽeb n pa sãmbdẽ, y pa na n maan bũmb ning mam sẽn maan kankangã bal ye. Baa y sã n yeel tãn-kãngã t’a ‘Zẽk n tɩ lʋɩ mogrã pʋgẽ,’ na n yɩɩ woto.
22  Sẽn paase, bũmb ning fãa yãmb sẽn na n pʋʋs ne tẽeb n kose, y na paame.” 
23  Bãmb sẽn kẽ wẽnd-doogẽ wã poore, maan-kʋʋdbã taoor dãmb la nin-buiidã kãsem-dãmb waa bãmb nengẽ b sẽn zãmsd nebã wakate, n soke: “Yaa ne tõ-bʋg la yãmb maand bõn-kãensã? Ãnda n kõ yãmb tõ-kãnga?”
24  A Zeezi leokame n yeele: “Ma-me na n soka yãmb bũmbu. Y sã n leok-ma, ma-me na togs yãmb mam sẽn maand bõn-kãensã ne tõog ningã:
25  Ãnda n tʋm a Zã t’a lis nebã? Yaa Wẽnnaam sẽn be saasẽ wã bɩ, bɩ yaa ninsaalbã?” La b sɩngame n yẽsd ne taab n yetẽ: “Tõnd sã n yeele: ‘Yaa Wẽnnaam sẽn be saasẽ wã,’ b na n soka tõndo: ‘Bõe yĩng masã tɩ yãmb pa tẽ-a?’
26  La tõnd sã n yeel tɩ ‘Yaa ninsaalbã,’ d yɛɛsda kʋʋngã sẽn tõe n maan-d bũmb ningã, bala, b fãa kɩsa sɩd t’a Zã yaa no-rɛɛsa.”
27  Rẽ n so tɩ b leok a Zeezi yaa: “Tõnd pa mi ye.” Tɩ bãmb me yeel-ba: “Ma-me pa na n togs yãmb m sẽn maand bõn-kãensã ne tõog ningã ye. 
28  “Yãmb tagsg yaa bõe ne yãoã? Rao n da tar kamb a yiibu. A kẽnga pipi soabã nengẽ n yeel-a: ‘M biiga, kẽng n tɩ tʋm viyn pʋʋgẽ wã rũndã.’
29  A leokame n yeele: ‘M pa na n kẽng ye.’ La rẽ poore, a toeema yam n kẽnge.
30  Ba wã kolga yiib-n-soabã n yeel yẽ me woto. Bi-kãng leokame, ‘M baaba, m na n kẽngame,’ la a pa kẽng ye.
31  B yiibã sʋka, bʋg n maan a ba wã raabo?” Tɩ b leok yaa: “Pipi soabã.” T’a Zeezi yeel-ba: “Sɩd-sɩda, mam yeta yãmb tɩ yõor-yaood dɛɛgdbã ne pʋg-yoaadbã na n denga yãmb Wẽnnaam Rĩungã pʋgẽ.
32  Bala, a Zã waa yãmb nengẽ n na n wilg-y tɩrlem sore, la yãmb pa tẽ-a ye. La yõor-yaood dɛɛgdbã ne pʋg-yoaadbã tẽ-a lame. La baa yãmb sẽn yã rẽ wã, y pa toeem yam n tẽ-a ye. 
33  “Kelg-y yel-bũnd a to: Rao sẽn yaa pʋʋg soab n da sel viyn a pʋʋgẽ, n wẽ yãgr n gũbg-a, n tuk vẽ wẽkr bok be, la a me gasgo. Rẽ poore, a rɩka pʋʋgã n gũnug koaadba, la a kẽng tẽn-zẽnga.
34  Viyn wã wobr wakat sẽn wa n ta, a tʋma a tʋm-tʋmdb koaadbã nengẽ tɩ b tɩ reeg a pʋɩɩrã n wa.
35  La koaadbã yõka tʋm-tʋmdbã n pãb a yembre, n kʋ a to, la b lob a to me kuga.
36  A le tʋma tʋm-tʋmdb sõor sẽn yɩɩd pipi rãmbã, la b maana bãmb me woto.
37  Sẽn na n baase, a tʋma a bi-riblã bãmb nengẽ, n tagsdẽ yaa: ‘B na n waooga mam bi-riblã.’
38  Koaadbã sẽn yã bi-riblã, b goma ne taab n yeele: ‘Yaa yãoã la rogem-pʋɩɩrã soaba. Wa-y tɩ d kʋ-a n soog a rogem-pʋɩɩrã!’
39  Dẽ, b yõk-a lame n yiis viyn pʋʋgã pʋgẽ n kʋ-a.
40  Woto wã, viyn pʋʋgã soab sã n wa, bõe la a na n maan koaadb-kãensã?”
41  Bãmb leoka a Zeezi yaa: “B sẽn yaa nin-wẽnsã yĩnga, a na n kɩtame tɩ b ki kũ-toaaga,* la a rɩk pʋʋgã n gũnug koaadb a taab sẽn na n kõ-a biisã wakat sẽn zemse.” 
42  A Zeezi yeela bãmb yaa: “Yãmb zɩ n karem Gʋls-sõamyã sẽn yeel tɩ, ‘Kugr ning tãn-metbã sẽn zãgsã n lebg pãng kugri.* Rẽ yita a Zeova* nengẽ, la a yaa bõn-kãseng tõnd nifẽ’ wã la?
43  Rẽ n so tɩ mam yet yãmb tɩ b na n deega Wẽnnaam Rĩungã yãmb nugẽ, n kõ buud sẽn womd biis sẽn zems ne Rĩungã.
44  Sẽn paase, ned ning sẽn na n lʋɩ kug-kãngã zug na n kaoome. La kugrã sẽn na n lʋɩ ned ning zugu, a na n beds-a lame.” 
45  Maan-kʋʋdbã taoor dãmb la Fariziẽ-rãmbã sẽn wʋm yel-bũn nins a Zeezi sẽn wẽ wã, b bãngame tɩ yaa bãmb yell la b sẽn da gomdã.
46  La baa bãmb sẽn da rat n yõk a Zeezi wã, b ra yɛɛsda kʋʋngã, bala, b ra kɩsa sɩd t’a Zeezi yaa no-rɛɛsa.
