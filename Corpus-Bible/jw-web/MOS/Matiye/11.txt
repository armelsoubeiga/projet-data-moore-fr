11  A Zeezi sẽn wilg a karen-biis piig la a yiibã b sẽn segd n maanã n sa, bãmb mengã yii be n kẽng n tɩ zãms nebã b tẽnsẽ wã, la b moon koe-noogã. 
2  La a Zã sẽn zĩnd bãens roogẽ wã n wʋm tʋʋm nins Kiristã sẽn tʋmdã, a tʋma a karen-biisã
3  tɩ b tɩ sok bãmb yaa: “Yaa yãmb la Soab ning sẽn tog n wa wã bɩ, bɩ tõnd segd n gũu ned a to?”
4  La a Zeezi leoka bãmb n yeele: “Kẽng-y n tɩ togs-y-yã a Zã bũmb nins yãmb sẽn wʋmda, la y sẽn yãta:
5  Zoens nin pugsdame masã, põy kẽndame, wãoob lebgda yɩlma, wʋms wʋmdame, kũum vʋʋgdame, tɩ koe-noogã moond naong rãmb sʋka.
6  Sũ-noog soab la ned ning sẽn pa yã bũmb mam nengẽ n lak n lʋɩ wã.” 
7  Nin-kãens loogr poore, a Zeezi sɩnga a Zã yell goama, n yeel kʋʋngã yaa: “Bõe la yãmb yi n tɩ ges weoogẽ wã? Tãnwĩig sobg sẽn da lengd bɩ?
8  La yɩɩ bõe la yãmb sẽn yi n tɩ gesã? Rao sẽn yer fut* ligd sẽn toe bɩ? Ayo. Neb nins sẽn yer fut ligd sẽn yaa toogã bee rĩm-dãmb zagsẽ.
9  Pʋd n yɩɩ bõe yĩng la yãmb sẽn yi wã? Yaa sẽn na n tɩ ges no-rɛɛs bɩ? N-⁠ye. Mam yeta yãmb t’a yɩɩda no-rɛɛs hal zĩig sẽn zãre.
10  Yaa nin-kãng yell la b sẽn gʋls n yeele: ‘Ade! Mam tʋmda mam koe-taasdã t’a reng fo taoore.* Yẽ na n lʋɩɩ fo taoor n maneg f sorã.’
11  Mam yeta yãmb sɩd tɩ pagb sẽn dog b rãmbã sʋka, ned sẽn yɩɩd a Zãmbatiis nan pa zĩnd ye. La ned sẽn yaa bilf saasẽ Rĩungã pʋgẽ yɩɩda yẽnda.
12  Hal a Zãmbatiis wakatã n tãag masã, yaa saasẽ Rĩungã la nebã nangd pãng n data, la sẽn nangd-b pãng woto wã paamd-a lame.
13  Bala hal n tãag a Zã wakatã, No-rɛɛsdbã ne Tõogã fãa togsa bũmb nins sẽn watã.
14  La y sã n na n sak n deege, yaa yẽ la ‘Eli ning sẽn da tog n wa wã.’
15  Bɩ sẽn tar-a tʋb kelge. 
16  “Mam na n maka zãmaan-kãngã nebã ne ãnd dãmba? Bãmb yaa wa kom-bõoneg sẽn zĩ raagẽ n gomd ne b reem-n-taas
17  n yetẽ: ‘Tõnd peeba wɩɩs tɩ yãmb sao, la yãmb pa sao ye. Tõnd yɩɩla kʋʋr yɩɩla, la yãmb pa wilg y sũ-sãang ye.’
18  Woto me, a Zã waame n loet noor la a pa yũud divẽ ye. La nebã yeelame: ‘Zĩn n be ne-a.’
19  Ninsaal Biigã waame, n dɩtẽ la b yũud divẽ, la nebã yeelame: ‘Ad rao sẽn yaa yão-be-ned la ned sẽn nong divẽ yũubu, n yaa yõor-yaood dɛɛgdbã la yel-wẽn-maandbã zoa.’ La yam soab tʋʋm* n wilgd* t’a tara yam.” 
20  Dẽ, bãmb sɩngame n gomd tẽns nins pʋsẽ b sẽn maan yel-soalem wʋsgã yelle, n ningd-b taal b sẽn pa tek yam n kos sugrã yĩnga:
21  “Korazin, fo na n paama toogo! Betsayida, fo na n paama toogo! Bala, yel-soalem nins sẽn maan yãmb pʋsẽ wã sã n da maanẽ Tɩɩr la Sɩdõ, woto tɩ b sẽn tek yam n kos sugr n yeelg bot la b zĩnd tompɛglem pʋgẽ daar zãra.
22  La mam yeta yãmb tɩ Bʋ-kaoorã daare, na n yɩɩ nana ne Tɩɩr la Sɩdõ n yɩɩg yãmba.
23  La foom a Kapɛrnawum, b na n zẽka foom n ta saasẽ bɩ? Fo na n sigame n ta Yaoogẽ,* bala yel-soalem nins sẽn maan fo pʋgẽ wã sã n da maanẽ Sodom tẽngã pʋgẽ, a ra na n ketẽ lame n tãag rũndã.
24  La mam yeta foom tɩ Bʋ-kaoorã daare, na n yɩɩ nana ne Sodom n yɩɩg foom.” 
25  Wakat kãnga, a Zeezi yeelame yaa: “M Ba sẽn yaa yĩngr la tẽng Zu-soaba, mam pẽgda yãmb nebã taoore, bala yãmb solga bõn-kãensã ne yam dãmbã la ne bãngdbã, la y yaool n vẽneg-b ne kom-bõonegã.
26  N-⁠ye, m Ba, mam pẽgda yãmba, yãmb sẽn dat tɩ yɩ woto wã yĩnga.
27  M Ba rɩka bũmb fãa n ning mam nugẽ, la ned baa a ye pa mi Biigã sõma tɩ sã n pa Ba wã ye. La ned baa a ye pa mi Ba wã sõma tɩ sã n pa Biigã, la ned ning Biigã sẽn dat n vẽnegã ye.
28  Bɩ y wa mam nengẽ, yãmb fãa sẽn yɛ la sẽn tʋk zɩɩbo, la mam na bels yãmba.
29  Rɩk-y mam gollã n pidi, la y tũ mam naoã tɩ y* na n paama yolsgo. Bala mam yaa sũ-maasem soab la sik-m-meng soaba.
30  Bala, mam gollã yaa bʋgsgo,* tɩ m zɩɩbã yaa faasga.”
