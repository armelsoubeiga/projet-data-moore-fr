26  A Zeezi sẽn gom bõn-kãensã fãa yell n sa, b yeela b karen-biisã yaa:
2  “Yãmb miime tɩ Pakã keta rasem a yiibu, la tɩ b na n yõka ninsaal Biigã n kʋ ra-luk zugu.” 
3  Dẽ, maan-kʋʋdbã taoor dãmb ne nin-buiidã kãsem-dãmb tigma taaba, maan-kʋʋdb kãsmã b sẽn boond t’a Kayifã samandẽ.
4  La b yẽsa ne taab n na n bãng b sẽn tõe n maan to-to n yõk a Zeezi ne sɩlem n kʋ.
5  La b ra yetame: “Pa segd n yɩ tigrã sasa, sẽn na yɩl tɩ rãmbg ra wa zĩnd nin-buiidã sʋk ye.” 
6  A Zeezi sẽn wa n be wãoor a Sɩmo zakẽ Betani,
7  pag n tall albatr tʋk ne kaam sẽn tar yũ-noog t’a ligd yaa toogo, n wa bãmb nengẽ bãmb sẽn dɩt wakate, n sudg kaamã bãmb zugẽ wã.
8  Karen-biisã sẽn yã rẽ wã, b sũyã puugame tɩ b yeele: “Bõe yĩng tɩ pagã sãamd kaamã woto?
9  Bala, b ra tõe n koosa rẽ ligd wʋsg n kõ naong rãmba.”
10  A Zeezi sẽn bãng rẽ wã b yeel-b lame: “Bõe yĩng tɩ yãmb maand pagã woto? A maana maam neere.
11  Bala naong rãmbã bee ne yãmb wakat fãa, la yãmb pa na n paam tɩ mam pa ne yãmb wakat fãa ye.
12  Pagã sẽn ning ka-kãngã sẽn tar yũ-noogã mam zugã, yaa sẽn na yɩl n segl maam, m mumbã yĩnga.
13  Mam yeta yãmb sɩd tɩ b sẽn na n moon koe-no-kãngã dũniyã zĩig ning fãa, b na n togsa bũmb ning pʋg-kãngã sẽn maanã me n tẽeg a yelle.” 
14  Dẽ, Piig la a yiibã ned a ye b sẽn boond t’a Zida Iskariotã kẽnga maan-kʋʋdbã taoor dãmb nengẽ
15  n tɩ yeele: “Mam sã n sõng yãmb tɩ y paam-b n yõke, bõe la y na n kõ maam?” La b yeelame tɩ b na n kõ-a-la wanzuri ligd pis-tã.
16  Wakat kãng tɛka, a ra baooda weer n na n sõng-b tɩ b yõk a Zeezi. 
17  Bur sẽn pa ning rabɩllã kibsã pipi daare, karen-biisã waa a Zeezi nengẽ n yeel yaa: “Yɛ la yãmb dat tɩ d segl Pakã tɩ y rɩ?”
18  La bãmb yeelame: “Bɩ y kẽng tẽngã pʋgẽ a Zagl nengẽ n yeel-a: ‘Karen-saambã yeelame: “Mam wakatã* taame. Mam na n maana Pakã ne m karen-biisã fo zakẽ wã.” ’ ”
19  Dẽ, karen-biisã maana wa a Zeezi sẽn yeel-bã n segl Pakã. 
20  Wĩndgã sẽn wa n kẽ, bãmb zĩnda taablẽ ne karen-biis piig la a yiibã.
21  Bãmb sẽn wa n dɩtẽ, a Zeezi yeelame: “Sɩd-sɩda, mam yeta yãmb tɩ yãmb ned a ye n na n zãmb maam.”
22  Rẽ sãama b sũy wʋsgo, tɩ b ned kam fãa sok bãmb yaa: “Zu-soaba, yaa maam bɩ?”
23  La bãmb leokame n yeele: “Ned ning sẽn tʋmd a nug ne maam laagẽ wã, yaa yẽ soab n na n zãmb maam.
24  Yaa sɩd tɩ ninsaal Biigã loogda wa b sẽn da pĩnd n gʋls n gom bãmb yellã. La ned ning sẽn na n yɩ sabab tɩ b yõk ninsaal Biigã na n paama toogo! Nin-kãngã sã n da pa rog n são.”
25  A Zida sẽn yaa ned ning sẽn dat n zãmb bãmbã sokame yaa: “Rabi,* yaa maam bɩ?” T’a Zeezi leok n yeele: “Yaa wa fo sẽn yeelã bal kɛpɩ.” 
26  Bãmb sẽn da ket n dɩtẽ, a Zeezi rɩka bur n pʋʋs Wẽnnaam, n kao n kõ karen-biisã n yeele: “Bɩ y reeg n wãbe. Yãoã makda mam yĩngã.”
27  Sẽn paase, bãmb dɩka bõn-yũudl n pʋʋs Wẽnnaam barka, la b kõ-b n yeele: “Bɩ yãmb fãa yũ,
28  bala, yãoã makda mam zɩɩmã, sẽn yaa ‘kaoolã zɩɩm’ sẽn na n daag neb wʋsg yĩnga, yel-wẽnã sugr kũun yĩnga.
29  La mam yeta yãmba: Mam pa na n tol n le yũ divẽ-kãngã, hal n tãag daar ning mam sẽn na n yũ divẽ-paalg ne yãmb mam Ba wã Rĩungã pʋgẽ.”
30  Rẽ poore, bãmb sẽn yɩɩl n pẽg* Wẽnnaam n sa, b yiime n kẽng Oliiv tɩɩs tãngã zugu. 
31  Rẽ la a Zeezi yeel-b yaa: “Yãmb fãa na n zoe n basa maam yʋn-kãngã. Bala, b gʋlsame: ‘Mam na n wẽe pe-kɩɩmã, la piisã sẽn be bãgrã pʋgẽ wã na n sãeegame.’
32  La mam vʋʋgrã poore, mam na n denga yãmb Galile.”
33  La a Pɩyɛɛr leoka bãmb n yeele: “Baa neb a taabã fãa sã n zoe n bas yãmba, mam pa na n zoe n bas yãmb a bada!”
34  A Zeezi yeela yẽ yaa: “Sɩd-sɩda, mam yeta foom tɩ yʋn-kãngã, nand tɩ no-raoog kelme, fo na n kɩɩsa naoor a tãab tɩ f pa mi maam ye.”
35  A Pɩyɛɛr yeela bãmba: “Baa mam sã n na n naaga yãmb n ki, mam kõn tol n kɩɩs tɩ m pa mi yãmb ye.” La karen-biis a taabã fãa me yeela woto. 
36  Dẽ, a Zeezi ne karen-biisã kẽnga zĩig b sẽn boond tɩ Gɛtsemane, t’a Zeezi yeel-b yaa: “Zĩnd-y ka tɩ m kẽng ka sẽnẽ n tɩ pʋʋse.”
37  Bãmb peega a Pɩyɛɛr ne a Zebede kom-dibli a yiibã. La a Zeezi sũurã sɩngame n sãamd hal wʋsgo.
38  La bãmb yeel-b lame: “Mam* sũurã sãama wʋsgo, hal tɩ m dat n ki. Pa-y ka n naag maam n gũ.”
39  La bãmb sẽn kẽng taoor bilfu, b lʋɩɩme n fõgen b neng tẽng n pʋʋs n yeel yaa: “M Ba, sã n tõe bɩ y kɩt tɩ bõn-yũudl-kãngã loog n bas maam. La pa mam daabã n segd n maan ye. Yaa yãmb daabã.” 
40  Bãmb lebg n waa b karen-biisã nengẽ n mik tɩ b gõeeme, tɩ bãmb yeel a Pɩyɛɛr yaa: “Yãmb pa tõog n naag maam n gũ baa yaa lɛɛr a yembr la?
41  Bɩ y kell n gũ, la y pʋʋsd wakat fãa, n da wa kẽ makr pʋgẽ ye. Sɩda, sũurã ratame,* la yĩngã ka pãng ye.”
42  Bãmb leb n kẽnga naoor a yiib-n-soab n tɩ pʋʋse, n yeele: “M Ba, bõn-yũudl-kãngã sã n pa tõe n loog tɩ mam pa yũ-a, bɩ y kɩt tɩ y raabã maane.”
43  La bãmb lebg n waame, n mik tɩ b gõeeme. Bala gõeemã ra tar-b-la wʋsgo.
44  Bãmb bas-b lame, n le kẽng n tɩ pʋʋs naoor a tãab-n-soaba, n kos bõn-yɛngã.
45  Rẽ poore, bãmb lebg n kẽnga b karen-biisã nengẽ n yeel-b yaa: “Bõe yĩng tɩ yãmb gõe wakat a woto sasa n vʋʋsdẽ? Ade! Wakat taame tɩ b na n yõk ninsaal Biigã n ning yel-wẽn-maandbã nusẽ.
46  Yik-y tɩ d looge. Ges-y-yã! Sẽn na n zãmb-a maamã kolgame.”
47  Bãmb sẽn wa n ket n gomda, a Zida sẽn yaa Piig la a yiibã nin-⁠yendã waa ne neb kʋʋng sẽn zãad sʋʋs la rasaba. Yaa maan-kʋʋdbã taoor dãmb la nin-buiidã kãsem-dãmb n tʋm-ba. 
48  La a Zeezi zãmbdã ra kõo kʋʋngã bãnd n yeele: “Ned ning mam sẽn na n mokã, yaa bãmba. Yõk-y-ba.”
49  La yẽ kẽnga tɩrg n ta a Zeezi nengẽ n yeele: “Y kibare, Rabi!”* la a mok bãmb sõma.
50  La a Zeezi soka yẽnda: “M zoa, fo waa ka bõe yĩnga?” Dẽ, bãmb kolgame n yõk a Zeezi.
51  La neb nins sẽn da be ne a Zeezi wã nin-⁠yend wõoga a sʋʋg n kɛ maan-kʋʋdb kãsmã tʋm-tʋmdã, n fiuug a tʋbre.
52  Rẽ la a Zeezi yeel-a: “Lebs n sui f sʋʋgã a zĩigẽ, bala, neb nins fãa sẽn zabd ne sʋʋsã, sʋʋs n na n kʋ-ba.
53  Bɩ fo pa tẽed tɩ mam tõe n kosa m Ba tɩ b kɩt tɩ malɛgs tusa* wa sõng maam mas-masã la?
54  Sã n yɩ woto, Gʋls-sõamyã sẽn yeel tɩ bõn-kãensã tog n maaname wã na n yɩɩ wãn n pidsi?”
55  Wakat kãnga, a Zeezi yeela kʋʋngã yaa: “Yãmb waa ne sʋʋs la rasab n na n yõk maam wa bi-bɛɛg la? Daar ne a to fãa, mam da bee wẽnd-doogẽ wã n zãmsd nebã, la yãmb pa yõk maam ye.
56  La bõn-kãensã fãa maaname sẽn na yɩl tɩ no-rɛɛsdbã sẽn gʋlsã pidsi.” Dẽ, karen-biisã fãa basa bãmb n zoe. 
57  Neb nins sẽn yõk a Zeezi wã talla bãmb n kẽng maan-kʋʋdbã kãsem a Kayif zakẽ wã, zĩig ning gʋlsdbã ne kãsem-dãmbã sẽn da tigim taabã.
58  La a Pɩyɛɛr ra pʋgda yɩɩg-yɩɩga, hal n tãag maan-kʋʋdb kãsmã samandẽ. La yẽ sẽn kẽ, a tɩ zĩnda ne zakã tʋm-tʋmdbã n na n ges yellã sẽn na n yɩ to-to. 
59  Maan-kʋʋdbã taoor dãmb ne Sãnedrẽ wã neb fãa ra baooda bũmb n na n dõd a Zeezi n paam n kʋ bãmba.
60  La baa neb wʋsg sẽn wa n kõ kaset sẽn pa sɩdã, b pa yã bũmb ye. Sẽn yɩ bilfu, neb a yiib n kolg
61  n yeele: “Nin-kãngã yeelame: ‘Mam tõe n sãama Wẽnnaam doogã, n lebs n me-a rasem a tãab pʋgẽ.’ ”
62  Rẽ la maan-kʋʋdb kãsmã yik n sok-b yaa: “Fo pa leokd tɩ bũmb la? Fo pa wʋmd nin-kãensã sẽn dõt foo bũmb ningã la?”
63  La a Zeezi kell n sĩndame. Dẽ, maan-kʋʋdb kãsmã yeela bãmba: “Mam yeta foom tɩ f wẽen ne Wẽnnaam sẽn vɩ wã, n togs tõnd fo sã n yaa Kiristã, Wẽnnaam Biigã!”
64  T’a Zeezi leok n yeele: “Yaa wa yãmb sẽn yeelã bal kɛpɩ. La mam yeta yãmb yaa: Sẽn sɩng masã, yãmb na n yãa ninsaal Biigã sẽn zĩ Wẽnnaam sẽn yaa Pãng soabã nug-rɩtgo, n zao yĩngr sawatã n watẽ.”
65  Rẽ la maan-kʋʋdb kãsmã kẽeg a zugẽ fuugã n yeele: “A paooga Wẽnnaam! Tõnd le baooda kaset rãmb n paas sɩda? Masã, yãmb wʋma a sẽn paoog Wẽnnaamã.
66  Yãmb tagsg yaa bõe?” Tɩ b leok yaa: “A segda ne kũum.”
67  Dẽ, bãmb tʋbsa b nengã kolkoodo, la b pãb bãmb ne nug-gila. Kẽer me ra pãbda bãmb pɛgs
68  la b yetẽ: “Kiristã, togs tõnd bãngr-gomd wɛ. Yaa ãnd n wẽ foo?” 
69  La a Pɩyɛɛr ra zĩi samandẽ wã yɩnga, tɩ tʋm-tʋmd-poak a ye kolg-a n yeele: “Fo me ra bee ne Galile rao a Zeezi!”
70  La yẽ kɩɩsa bãmb fãa taoor n yeele: “Mam pa mi yãmb sẽn gomd bũmb ning yellã ye.”
71  A Pɩyɛɛr sẽn kẽng rignoorã sẽnẽ, pʋg-sad a to n bãng-a n yeel sẽn da be-b be wã yaa: “Ra-kãngã ra bee ne Nazarɛt rao a Zeezi.”
72  Yẽ leb n kɩɩsame, n wẽen n yeele: “Mam pa mi raoã ye!”
73  Sẽn yɩ bilfu, neb nins sẽn da yas be wã kolga a Pɩyɛɛr n yeele: “Hakɩɩka, fo me yaa bãmb nin-⁠yende. Bala, fo sẽn gomd to-to wã pʋd n wilgda rẽ.”
74  Dẽ, a sɩngame n kãabd a meng la a wẽendẽ n yetẽ: “Mam pa mi raoã ye!” La tao-tao bala, no-raoog n kelme.
75  La a Pɩyɛɛr tẽega a Zeezi goamã, b sẽn da yeele: “Nand tɩ no-raoog kelme, fo na n kɩɩsa naoor a tãab tɩ f pa mi maam ye.” La yẽ yii yɩng n yãb wʋsgo.
