4  Rẽ poore, vʋʋsem sõngã talla a Zeezi n kẽng weoogẽ, sẽn na yɩl tɩ Sʋɩtãanã* mak bãmba.
2  B loee noor wĩndg la yʋng rasem pis-naase, tɩ kom yõk-ba.
3  La Makdã kolgame n yeel-b yaa: “Fo sã n yaa Wẽnnaam bi-ribl bɩ f yeel kug-kãensã tɩ b lebg buri.”
4  La bãmb leokame yaa: “B gʋlsame: ‘Ninsaal pa tog n vɩ ne rɩɩb bal ye. A tog n vɩɩ ne gomd ning fãa sẽn yit a Zeova* noorẽ wã me.’ ” 
5  Rẽ poore, Sʋɩtãanã* talla bãmb n kẽng tẽn-sõngẽ wã, n tɩ rʋʋs-b wẽnd-doogã zugu,*
6  n yeel bãmb yaa: “Fo sã n yaa Wẽnnaam bi-ribla, bɩ f bas f meng n lʋɩ tẽnga, bala b gʋlsame: ‘Bãmb na n kõo b malɛgsã noor tɩ b gũ foom,’ la ‘malɛgsã na n koka foom ne b nusi, tɩ f naoor da wa lak kugr ye.’ ”
7  A Zeezi yeela yẽ yaa: “B le gʋlsame: ‘Da mak a Zeova* fo Wẽnnaamã ye.’ ” 
8  Sʋɩtãanã* le talla bãmb n kẽng tãn-lug-lug zugu, n wilg bãmb dũniyã soolem toɛy-toɛyã fãa ne b ziirã.
9  La a yeela bãmb yaa: “Fo sã n wõgemd n waoog maam, m na n kõ-f-la bõn-kãensã fãa.”
10  T’a Zeezi leok-a yaa: “Sʋɩtãana, looge! Bala b gʋlsame: ‘Yaa fo Wẽnnaam a Zeova* bal la fo segd n waooge, la yaa bãmb b ye bal la fo segd n sak ne f sũur fãa.’ ”
11  Dẽ, Sʋɩtãanã* loog n basa bãmba. La malɛgs n wa n sõng bãmba. 
12  A Zeezi sẽn wa n wʋm tɩ b yõka a Zã wã, bãmb kẽnga Galile.
13  Bãmb sẽn yi Nazarɛte, b tɩ zĩnda Kapɛrnawum sẽn be mogrã noore, Zebulõ la Naftali soolmẽ wã,
14  tɩ no-rɛɛs a Ezayi sẽn da yeel bũmb ningã pidsi. A ra yeelame:
15  “Zebulõ tẽngã la Naftali tẽngã sẽn be mogrã sor noorã, Zʋrdẽ kʋɩlgã rʋʋnde, Galile sẽn yaa bu-zẽms soolmã,
16  neb nins sẽn zĩ lik pʋgẽ wã yãa vẽenem-kãsenga, la vẽenem puka sẽn zĩ-b tẽng ning kũum maasem sẽn bui wã yĩnga.”
17  Rẽ tɛka, a Zeezi sɩnga mooneg n yetẽ: “Tek-y yam n kos sugri, bala, saasẽ Rĩungã kolgame.” 
18  B sẽn wa n kẽnd Galile mogrã noore, b yãa rap a yiib sẽn yaa ba-biisi. Yaa a Sɩmo b sẽn boond me t’a Pɩyɛɛrã, la a ba-biig a Ãndere. B ra lobda zĩm-gãmbr mogrã pʋgẽ, bala b ra yaa zĩm-yõgdba.
19  La bãmb yeel-b lame yaa: “Wa n tũ-y maam, tɩ mam na n kɩtame tɩ y yõg neba, wa y sẽn yõgd zĩmã to-to wã.”
20  Zĩig pʋgẽ, b basa b zĩm-gãmba wã n pʋg bãmba.
21  B sẽn yi be, b yãa rap a yiib me sẽn yaa ba-biisi. Yaa a Zebede biig a Zak ne a ba-biig a Zã. B ra bee koom-koglg pʋg ne b ba a Zebede, n manegd b zĩm-gãmba, t’a Zeezi bool-ba.
22  Zĩig pʋgẽ, b basa koom-koglgã ne b ba wã, n pʋg bãmba. 
23  A Zeezi saaga Galile soolmã fãa, n zãms nebã karen-dotẽ, la b moon Rĩungã koe-noogã, n sãoog bãas buud fãa, la komslem buud fãa.
24  Bãmb yʋʋr saaga Siiri soolmã fãa. La neb talla sẽn namsd-b ne bãas la tood buud toor-toore, zĩn-dãmb sẽn namsd b rãmbã, n paas sẽn lʋɩt-b kĩsinkĩiri, la koms-rãmb n wa bãmb nengẽ, la bãmb sãoog-b lame.
25  Rẽ kɩtame tɩ neb kʋʋng yi Galile, Dekapolle,* Zerizalɛm, Zide la Zʋrdẽ kʋɩlgã rʋʋnd n pʋg bãmba.
