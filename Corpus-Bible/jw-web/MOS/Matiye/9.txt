9  Rẽ n so t’a Zeezi kẽ koom-koglgã, n pasg mogrã n leb bãmb meng tẽngẽ wã.
2  La neb n dɩk rao sẽn ki bogr ne gãag n wa bãmb nengẽ. A Zeezi sẽn yã tɩ b tara tẽebã, b yeela ki-bogrã yaa: “M biiga, keng f sũuri! Fo paama f yel-wẽnã sugri.”
3  La gʋlsdb kẽer ra yeta b mens yaa: “Ra-kãngã paoogda Wẽnnaam.”
4  A Zeezi sẽn mi b tagsa wã, b sokame: “Bõe yĩng tɩ yãmb tagsd tags-wẽns y sũurẽ?
5  Wala makre, bʋg yeelg n yaa nana n yɩɩda: ‘Fo paama f yel-wẽnã sugr bɩ,’ bɩ yeel tɩ ‘Yik n kẽne’?
6  La mam na n wilga yãmb tɩ ninsaal Biigã tara noor tɩ kõ yel-wẽnã sugr tẽngã zugu.” Rẽ, bãmb yeela ki-bogrã yaa: “Yik n dɩk f gãagã n kuil f yiri.”
7  A yikame n kuil a yiri.
8  Kʋʋngã sẽn yã rẽ wã, b yɛɛsa wʋsgo, n da pẽgd Wẽnnaam b sẽn kõ ninsaalb tõog a woto wã yĩnga. 
9  A Zeezi sẽn wa n yi be n loogdẽ, b yãa rao yʋʋr sẽn boond t’a Matiye t’a zĩ yõor-yaood reegr zĩigẽ. La bãmb yeela yẽ yaa: “Wa tũ maam.” Zĩig pʋgẽ, yẽ yikame n pʋg bãmba.
10  Rẽ poore, a Zeezi sẽn wa n zĩ roogẽ n dɩtẽ, yõor-yaood dɛɛgdb la yel-wẽn-maandb wʋsg n wa n naag bãmb ne b karen-biisã n dɩtẽ.
11  La Fariziẽ-rãmbã sẽn yã rẽ, b soka bãmb karen-biisã yaa: “Bõe yĩng tɩ yãmb karen-saambã rɩt ne yõor-yaood dɛɛgdb la yel-wẽn-maandba?”
12  A Zeezi sẽn wʋm b goamã, b yeelame: “Pa neb nins sẽn tar laafɩ wã n baood tɩp ye. Yaa bãad-rãmb n baood tɩpa.
13  Bɩ y kẽng n tɩ bao n bãng gomd ning sẽn yet tɩ ‘Mam data nimbãan-zoeere, la pa maandã’ võore. Bala mam pa wa n na n bool nin-tɩrs ye. M waame n na n bool yel-wẽn-maandba.” 
14  Dẽ, a Zã karen-biisã waa a Zeezi nengẽ, n sok bãmb yaa: “Bõe yĩng tɩ tõnd ne Fariziẽ-rãmbã minim n loet noore, tɩ yãmb karen-biisã pa loetẽ?”
15  A Zeezi leoka bãmb n yeele: “Pʋg-paal sɩd sã n ket n be ne a zo-rãmba, bũmb bee sẽn tõe n sãam a zo-rãmbã sũur sɩda? La wakat n wat tɩ b na n yiis pʋg-paalã sɩd b sʋka. Rẽ, b na yaool n loe noore.
16  Ned pa be sẽn na n wãag peen-paall n lisg fu-kʋdr ye. Bala, peen-paallã na n yõbgame n kɩt tɩ fu-kʋdrã kẽeg n yɩɩg pĩndã.
17  Nebã pa suiid divẽ-paalg wao-kʋdr pʋgẽ me ye. B sã n maan dẽ, waoogã na n pusgame tɩ divẽ wã raage, tɩ waoogã me yɩ bõne. La nebã suiida divẽ-paalg wao-paalg pʋgẽ, sẽn na yɩl tɩ b yiibã fãa ra yɩ bõn ye.” 
18  Bãmb sẽn wa n togsd nebã gom-kãensa wã, nin-naab a ye n kolg n wõgemd bãmb taoor n yeele: “Tõe tɩ woto tɩ mam bi-puglã kiime. La mam kot-y lame tɩ y wa sɩɩs-a ne y nugu, la a na vʋʋge.” 
19  Dẽ, a Zeezi yikame tɩ bãmb ne b karen-biisã pʋg-a.
20  La pag sẽn bẽed bãag yʋʋm piig la a yiib t’a zɩɩm yit n kolg bãmb poorẽ, n sɩɩs bãmb zugẽ fuugã noore,
21  bala a ra yeta a sũurẽ yaa: “Mam sã n sɩɩs bãmb fuugã bala, mam na n paama laafɩ.”
22  A Zeezi wẽnemdame n yã pagã, n yeel-a yaa: “M biiga, keng f sũuri! Fo tẽebã kɩtame tɩ f paam laafɩ.” Wakat kãng bala, pagã paama laafɩ. 
23  La a Zeezi sẽn ta nin-naabã zakẽ n yã wɩ-pɛɛbdbã ne kʋʋngã sẽn maand bʋʋrã,
24  bãmb yeelame: “Yi-y-yã, bala bi-puglã pa ki ye, a gõeeme.” Nebã sẽn wʋm dẽ wã, b sɩnga bãmb yaalgo.
25  B sẽn yiis kʋʋngã bala, a Zeezi kẽeme n gãd bi-puglã nug tɩ bi-puglã yiki.
26  La yel-kãngã kibarã saaga soolem-kãng fãa. 
27  A Zeezi sẽn wa n yi be n loogdẽ, rap a yi sẽn yaa zoens n da pʋgd bãmba, n zẽkd b koees n yetẽ: “Davɩɩd Biiga, zoe-y tõnd nimbãanega.”
28  A Zeezi sẽn tɩ kẽ roogẽ wã, zoensã waa bãmb nengẽ, tɩ b sok-b yaa: “Yãmb tẽedame tɩ mam tõe n maana bõn-kãng bɩ?” Tɩ b leoke: “N-⁠ye, Zu-soaba.”
29  Rẽ, a Zeezi sɩɩsa bãmb ninã n yeel yaa: “Bɩ a yɩ wa yãmb sẽn tẽedã.”
30  La b ninã pukame tɩ b neẽ. Sẽn paase, a Zeezi keoog-b lame n yeele: “Da saag-y tɩ ned bãng yãoã ye.”
31  La b sẽn yi wã, b goma a Zeezi yell tɩ soolem-kãng neb fãa wʋme. 
32  Zoensã sẽn wa n loogdẽ wã, neb n tall rao zĩn sẽn be ne t’a yaa muk n wa a Zeezi nengẽ.
33  B sẽn dig zĩnã poore, mukã gomame. Rẽ linga kʋʋngã wʋsg tɩ b yeele: “Bõn-kãngã buud zɩ n maan Israyɛll ye.”
34  La Fariziẽ-rãmbã ra yetame: “Bãmb digda zĩn-dãmbã ne zĩn-dãmbã naabã maasem.” 
35  A Zeezi ra saagda tẽn-bɛd la tẽn-bõones fãa, n zãmsd nebã b karen-dotẽ, n moond Rĩungã koe-noogã, la b sãoogd bãas la komslem buud fãa.
36  A Zeezi sẽn yã kʋʋngã, b nimbãaneg yõka bãmba. Bala, b mikame tɩ b yaa wa piis sẽn pa tar kɩɩma, n namsdẽ la b pa tar ned sẽn get b yell ye.
37  Rẽ, a Zeezi yeela b karen-biisã yaa: “Sɩd-sɩda, tigsgã yaa wʋsgo, la tʋm-tʋmdbã sõor paoodame.
38  Woto wã, bɩ y kos tigsgã Soab tɩ b tʋm tʋm-tʋmdb tɩ b wa bãmb tigsgẽ wã.”
