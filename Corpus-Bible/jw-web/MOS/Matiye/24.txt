24  La a Zeezi sẽn wa n yi wẽnd-doogẽ wã n loogdẽ, b karen-biisã kolga bãmb n yeel-b tɩ b ges wẽnd-doogã sẽn me to-to wã.
2  A Zeezi leoka bãmb n yeele: “Yãmb nee bõn-kãensã fãa? Sɩd-sɩda, mam yeta yãmb tɩ kugr baa a ye kõn pa a to zug tɩ b pa lub-a ye.” 
3  A Zeezi sẽn wa n zĩ Oliiv tɩɩs tãngã zugu, karen-biisã kolga bãmb neb a taab sẽn pa be ne-b wakat n yeele: “Bɩ y togs-d wɛ! Bõn-kãensã na n zĩnda wakat bʋgo, la bõe n na n yɩ bãnd n wilg tɩ yãmb waame,* la tɩ yaa dũniyã* saab wakate?” 
4  A Zeezi leoka bãmb n yeele: “Gũus-y tɩ ned ra wa tudg-y ye.
5  Bala, neb wʋsg na n waa ne mam yʋʋrã n yetẽ tɩ bãmb la Kiristã. B na n tudga neb wʋsgo.
6  Yãmb na n wʋma zab rãamde, la y wʋm tɩ b gomd zab yelle. Ra bas-y tɩ rẽ yɛɛs-y ye. Bala, yaa tɩlɛ tɩ bõn-kãensã zĩndi, la pa saabã nand ye. 
7  “Bala buud na n yika zabr ne buud a to, tɩ rĩung me yik zabr ne rĩung a to. Kom la tẽn-digimdg na n zĩnda zĩig-zĩiga.
8  Bõn-kãensã yaa toodã* sɩngr bala. 
9  “Dẽ, nebã na n yõga yãmb n namse, la b kʋ yãmba. Buudã fãa na n kisga yãmb mam yʋʋrã yĩnga.
10  La neb wʋsg me na n lʋɩɩme. B na n zãmba taaba, la b kisg taaba.
11  Zirẽ-be-no-rɛɛsdb wʋsg na n yikame, n tudg neb wʋsgo.
12  Tʋʋm-wẽnsã sẽn na n tar paasgã yĩng me, neb wʋsg nonglmã pãng na n boogame.
13  La ned ning sẽn na n tõog toog* hal tɩ saabã ta, a na n paama fãagre.
14  Sẽn paase, Rĩungã koe-no-kãngã na n moona dũniyã tɛk fãa tɩ yɩ kaset buud fãa yĩnga. Yaa rẽ poor la saabã na n ta. 
15  “Woto wã, yãmb sã n wa yã bõn-wẽng ning sẽn wat ne sãoongã, no-rɛɛs a Dãniyɛll sẽn gom a soab yellã t’a yas zĩ-sõngẽ (sẽn karemd-a wã tog n tagsa neere, n wʋm a võore),
16  bɩ neb nins sẽn be Zide wã sɩng zoees n teesd tãensẽ wã.
17  Bɩ ned ning sẽn be roog zug ra sig n wʋk teed a roogẽ wã,
18  tɩ ned ning sẽn be pʋʋgẽ me ra lebg n tɩ rɩk a zugẽ fuug ye.
19  Pagb nins sẽn tʋte, la sẽn yẽsemd-b kom-peels wakat kãngã na n paama toogo!
20  Pʋʋsd-y wakat fãa n kotẽ tɩ y zoeesã ra yɩ waood wakate, wall Vʋʋsg daar ye.
21  Bala, to-kãseng n na n zĩnd sasa kãnga. A buud zɩ n zĩnd hal dũniyã sɩngr n tãag masã, la a buud kõn le zĩnd me ye.
22  Sɩd me, ra-kãens sõorã sã n da pa booge, ned baa a ye kõn põs ye. La nin-tũusdsã yĩnga, b na n booga ra-kãens sõore. 
23  “Woto wã, ned sã n yeel yãmba: ‘Ges-y-yã! Kiristã bee ka,’ wall a yeele: ‘B bee ka sẽnẽ!’ bɩ y ra tẽ ye.
24  Bala, zirẽ-be-kiris-rãmb la zirẽ-be-no-rɛɛsdb na n waame, la b na n maana bõn-kãsems la yel-soalem sẽn na yɩl tɩ sã n tõe, bɩ b tudg nin-tũusdsã menga.
25  Ade! Mam keooga yãmba.
26  Rẽ wã, ned sã n yeel yãmba: ‘Ges-y-yã! Bãmb bee weoogẽ,’ bɩ y ra yi n kẽng ye. Wall a yeele: ‘Ges-y-yã! Bãmb bee ro-gãagẽ,’ bɩ y ra tẽ ye.
27  Bala, wa sa-yãgb sẽn yit yaang t’a vẽenemã tat nin-taoorã, ninsaal Biigã sã n wa* me, na n yɩɩ woto.
28  Zĩig ning dɩgr sẽn be wã, yaa be la sɩlsã* na n tigmi. 
29  “Wakat kãng toogã poor bala, wĩntoogã na n sobgame. Kiuugã me pa na n le kõ a vẽenem ye. Sẽn paase, ãdsã na n yii yĩngr n dʋʋge, la bũmb nins sẽn be saasẽ wã na n digimdame.
30  Dẽ, ninsaal Biigã bãnd na n puka saasẽ, la dũniyã buud fãa neb na n wilga b sũ-sãanga. B na n yãa ninsaal Biigã tɩ b zao sawatã sẽn be saasẽ wã n wat ne pãng la ziir sẽn yaa kãsenga.
31  Bãmb na n tʋma b malɛgsã ne baorg rãamd sẽn yaa kãsenga, tɩ b tigim b nin-tũusdsã dũniyã ween-vɩɩs a naasã, saasã kɩreng a ye n tãag kɩreng a to. 
32  “Masã, bɩ y rɩk yam yel-bũn-kãngã sẽn gomd kankang yellã pʋgẽ: A sã n wa tãood wil-poal n ningd vãad bala, yãmb miime tɩ sigrã kolgame.
33  Woto me, yãmb sã n wa yã bõn-kãensã fãa, bɩ y bãng tɩ ninsaal Biigã kolgame n ta rignoyẽ.
34  Sɩd-sɩda, mam yeta yãmb tɩ zãmaan-kãngã pa na n loog tɩ bõn-kãensã fãa pa maan ye.
35  Saasã ne tẽngã na n loogame, la mam goamã pa na n loog a bada. 
36  “Sã n yaa ne daar-n-kãng la wakat kãnga, ned baa a ye pa mi ye. Malɛgsã sẽn be saasẽ wã pa mi, Biigã me pa mi ye. Yaa Ba wã bal n mi.
37  Bala, ninsaal Biigã sã n wa,* yɛlã na n yɩɩ wa sẽn yɩ to-to a Nowe wakatẽ wã.
38  Bala, sẽn deng Sa-kãsengã, nebã ra rɩtame la b yũuda, tɩ rap kẽed kãadem, la b kõt pagb sɩdba, hal n tãag daar ning a Nowe sẽn kẽ koom-koglgã pʋgẽ wã.
39  B pa tol n bãng hal tɩ Sa-kãsengã wa kãag b fãa n loog ye. Ninsaal Biigã sã n wa me, na n yɩɩ woto.
40  Wakat kãnga, rap a yiib na n bee pʋʋgẽ, tɩ b rɩk a yembr n bas a to wã.
41  Pagb a yiib na n bee neerẽ n werda, tɩ b rɩk a yembr n bas a to wã.
42  Bɩ y kell n gũ, bala, yãmb pa mi yãmb Zu-soabã sẽn wat daar ning ye. 
43  “La bãng-y bũmb a yembre: Zakã soab sã n da bãng yʋngã wakat ning wagdrã sẽn watã, a ra na n gũume n da gũsi, la a ra bas tɩ b kao a roogã ye.
44  Woto yĩnga, bɩ yãmb me segl y mens n gũ, bala ninsaal Biigã wata wakat y sẽn pa tẽede. 
45  “Sɩd-sɩda, ãnda n yaa tʋm-tʋmd sẽn tũud sɩd la sẽn tar yamã,* a zu-soabã sẽn yãk t’a ges a zakã rãmb yelle, n kõt-b rɩɩb wakat sẽn zemse?
46  Bark bee tʋm-tʋmd-kãng zugu, a zu-soabã sẽn na n wa mik t’a maanda woto!
47  Mam yeta yãmb sɩd t’a na n kɩtame t’a ges a paoongã fãa yelle. 
48  “La tʋm-tʋmd-kãng sã n yaa wẽng n yeel a sũur pʋgẽ yaa: ‘Mam zu-soabã kaoosdame,’
49  la a sɩng a tʋm-tʋmd-taasã pãbre, n naag rã-yũud-kãas n dɩtẽ la a yũuda,
50  tʋm-tʋmd-kãng zu-soabã na n waa daar a sẽn pa tẽede, la wakat a sẽn pa mi.
51  A na n sɩbg-a-la ne toolem tɛkẽ, la a kõ-a zĩig pʋ-lik rãmbã sʋka. Yaa be la a na n yãb la a wãb a yẽna.
