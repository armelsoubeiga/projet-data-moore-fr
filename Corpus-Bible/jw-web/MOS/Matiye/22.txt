22  A Zeezi le goma ne bãmb ne yel-bũn n yeele:
2  “D tõe n dɩka saasẽ Rĩungã n mak ne rĩm sẽn maan yi-kãadem kibs a bi-ribl yĩnga.
3  A tʋma a tʋm-tʋmdb tɩ b tɩ yeel neb nins a sẽn boolã tɩ b wa yi-kãadem kibsã, la b pa sak n na n wa ye.
4  A le tʋma tʋm-tʋmdb a taab n yeel-ba: ‘Tɩ togs-y m sẽn bool b rãmbã yaa: “Mam segla m rɩɩbã* n sa, mam kooda m lols ne m rũm-nobdse. Bũmbã fãa segl n saame. Wa-y yi-kãadmã kibsa.” ’
5  La b maana b toog kae n yi, tɩ yãoã soab kẽng a pʋʋgẽ, t’a to wã kẽng a koosem zĩigẽ.
6  La sẽn ket-bã yõga a tʋm-tʋmdbã, n yaal-b la b kʋ-ba. 
7  “Rĩmã sũur puugame t’a tʋm a tãp-biisã tɩ b tɩ kʋ nin-kãensã sẽn yaa nin-kʋʋdbã, la b yõog b tẽngã.
8  Rẽ poore, a yeela a tʋm-tʋmdbã yaa: ‘Yi-kãadmã kibs segl n saame, la neb nins m sẽn da boolã pa zems b na zĩnd kibsẽ wã ye.
9  Woto yĩnga, kẽng-y so-kãsemsã zutu, n bool ned ning fãa y sẽn na n yã t’a wa yi-kãadem kibsã.’
10  Tʋm-tʋmdbã sɩd yii soayã zut n bool neb nins fãa b sẽn yã wã, nin-wẽns la nin-sõma, tɩ roog ning pʋgẽ b sẽn maand yi-kãadmã pid ne neb sẽn dɩte. 
11  “Rĩmã sẽn wa n kẽ n na n ges neb nins b sẽn boolã, a yãa rao a ye sẽn pa yer yi-kãadem fuug ye.
12  Rẽ la a sok-a: ‘M zoa, fo maana a wãn n kẽ ka n pa ning yi-kãadem fuugu?’ T’a pa tar a sẽn na n yɛɛlg ye.
13  La rĩmã yeela a tʋm-tʋmdbã yaa: ‘Sẽb-y-yã a nusã la a naoã, n lob-a yɩng likã pʋgẽ. Yaa be la a na n yãb la a wãb a yẽna.’ 
14  “Bala, b sẽn bool b rãmbã yaa wʋsgo, la b sẽn yãk b rãmbã sõor paoodame.” 
15  La Fariziẽ-rãmbã loogame, n tɩ yẽs ne taab sẽn na yɩl n bẽd a Zeezi b goamẽ wã n yõke.
16  Rẽ n so tɩ b tʋm b karen-biisã ne a Erood poorẽ dãmb tɩ b tɩ yeel bãmb yaa: “Karen-saamba, tõnd miime tɩ yãmb yaa sɩd soaba, la tɩ y zãmsda nebã Wẽnnaam sorã ne sɩda, n pa baood ninsaalb pẽgr ye. Bala, yãmb pa get ned yalẽ ye.
17  Bɩ y togs tõnd yãmb tagsg sẽn yaa a soab wɛ! Zemsame tɩ d yao a Sezaar yõor-yaoodã bɩ, bɩ pa zemse?”
18  La a Zeezi sẽn bãng b wẽnemã, b sok-b lame: “Pʋ-lik rãmba, bõe yĩng tɩ yãmb makd maam?
19  Wilg-y maam lagf ning b sẽn tar n yaood yõor-yaoodã.” B talla deniye* a ye n wa kõ-ba.
20  A Zeezi sok-b lame: “Yaa ãnda naand la a gʋlsem la woto?”
21  Tɩ b leok yaa: “A Sezaare.” Dẽ, a Zeezi yeel-b lame: “Bɩ y kõ a Sezaar bũmb nins sẽn yaa a Sezaar dẽndã, la y kõ Wẽnnaam bũmb nins sẽn yaa Wẽnnaam dẽndã.”
22  B sẽn wʋm dẽ wã, ling-b lame tɩ b loog n bas bãmba. 
23  Baraare, Sadiseẽ-rãmbã sẽn yet tɩ kũum vʋʋgr ka be wã waame, n sok bãmb yaa:
24  “Karen-saamba, a Moyiiz yeelame: ‘Rao sã n ki n pa paam kamba, a ba-biigã segd n dɩka a pagã, n dog kamb n kõ kiidã.’
25  La ba-biis a yopoe n da be ne tõndo. Pipi soabã kẽe kãadem, n maan kaalem. La a sẽn pa paam biigã, a ba-biigã rɩka a pagã.
26  Yɩɩ woto ne yiib-n-soabã la tãab-n-soabã, hal n tãag yopoe-n-soabã.
27  Sẽn na n baase, pagã me kiime.
28  Woto wã, yopoe wã sʋka, ãnda n na n soog pagã kũum vʋʋgrã sasa? Bala, b fãa rɩk-a lame n maan b paga.” 
29  A Zeezi leok-b lame n yeele: “Yãmb tudgame, bala, yãmb pa mi Gʋls-sõamyã, la y pa mi Wẽnnaam pãngã me ye.
30  Kũum vʋʋgrã sasa, rapã pa kẽed kãadem, la b pa kõt pagb sɩdb me ye. B yaa wa malɛgsã sẽn be saasẽ wã.
31  La sã n yaa ne kũum vʋʋgrã yelle, yãmb pa karem Wẽnnaam sẽn gome, n yeel yãmba:
32  ‘Mam yaa a Abrahaam Wẽnnaam, n yaa a Izaak Wẽnnaam, n le yaa a Zakoob Wẽnnaamã’ la? Bãmb pa kũ-rãmb Wẽnnaam ye. B yaa nin-vɩɩs Wẽnnaam.”
33  Kʋʋngã sẽn wʋm dẽ, a Zeezi sẽn zãmsd nebã to-to wã ling-b-la wʋsgo. 
34  Fariziẽ-rãmbã sẽn wʋm tɩ bãmb gom n luba Sadiseẽ-rãmbã, b tigma taab n wa.
35  La b sʋkã, ned a yembr sẽn yaa Tõogã karen-saamb soka bãmb sokr n na n mak bãmba. A sokame yaa:
36  “Karen-saamba, Tõogã noyã sʋka, bʋg n yaa kãseng n yɩɩda?”
37  Bãmb leoka yẽnda: “ ‘Fo tog n nonga a Zeova* sẽn yaa fo Wẽnnaamã ne f sũurã fãa, ne f sɩɩgã* fãa, la ne f yamã fãa.’
38  Yãoã la noor ning sẽn yaa kãseng n yɩɩdã, n yaa pipi noore.
39  Yiib-n-soabã wõnda yẽnda. A yetame: ‘Fo tog n nonga f to wa f menga.’
40  Tõogã fãa ne no-rɛɛsdbã goamã tika no-kãensã b yiibã zutu.” 
41  La Fariziẽ-rãmbã sẽn da ket n be be wã, a Zeezi sok-b lame yaa:
42  “Yãmb tagsg yaa bõe ne Kiristã? B yaa ãnda biiga?” Tɩ b leok n yeele: “A Davɩɩde.”
43  T’a Zeezi sok-ba: “La maana wãn tɩ Wẽnnaam vẽneg a Davɩɩd t’a bool Kiristã t’a Zu-soaba, n yeele,
44  ‘A Zeova* yeela mam Zu-soabã yaa: “Zĩnd mam nug-rɩtgo, n tãag m sẽn na n ning f bɛɛbã f naoã tẽngre” ’?
45  A Davɩɩd sã n boond bãmb t’a Zu-soaba, b yɩta wãn n yɩ a biiga?”
46  La ned pa tõog n leok bãmb tɩ bũmb ye. La daar-n-kãng tɛka, ned baa ye pa le saag n sok bãmb sokr ye.
