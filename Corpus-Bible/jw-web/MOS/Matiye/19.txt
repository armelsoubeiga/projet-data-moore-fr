19  A Zeezi sẽn gom gom-kãens n sa, b yii Galile n kẽng Zide soolmã toadgẽ, Zʋrdẽ kʋɩlgã rʋʋnde.
2  Neb kʋʋng me n pʋg bãmba, tɩ bãmb sãoog b bãasã beenẽ. 
3  La Fariziẽ-rãmb n wa a Zeezi nengẽ n dat n mak-ba. B soka a Zeezi yaa: “Zemsa ne tõogã tɩ rao bas a pag bũmb fãa poorẽ bɩ?”
4  Bãmb leokame n yeele: “Yãmb nan pa karem tɩ sẽn naan-a bãmb hal sɩngrẽ wã naan-b-la rao la paga,
5  la tɩ b yeelame: ‘Yaa rẽ n kɩt tɩ rao na n bas a ba ne a ma n zĩnd* ne a paga, la b yiibã na n yɩɩ yĩng a yembr’ la?
6  Dẽnd bãmb pa le yaa yiib yɛs ye. B lebga yĩng a yembre. Woto wã, bũmb nins Wẽnnaam sẽn lagem taabã, bɩ ned ra welg-b ye.”
7  Bãmb yeela a Zeezi yaa: “La bõe yĩng t’a Moyiiz yeel tɩ b segd n kõo pag basg sebr la b rig-a?”
8  T’a Zeezi yeel-ba: “Yaa yãmb sũyã sẽn yaa kɛgemsã yĩng la a Moyiiz sẽn kõ yãmb sor tɩ y tõe n bas y pagbã. La ra pa woto hal sɩngrẽ ye.
9  Mam yeta yãmb tɩ ned sã n bas a pag tɩ pa a sẽn yo* yĩng n tɩ rɩk pag a to, a yoodame.” 
10  Karen-biisã yeela bãmb yaa: “Sã n yaa woto la rao segd n zĩnd ne a paga, dẽnd f sã n pa kẽ kãadem n são.”
11  La bãmb yeel-b lame: “Pa nebã fãa n sakd gom-kãngã ye. Yaa sẽn paam-b kũunã bala.
12  Bala, neb kẽer dogame n pa tõe n kẽ kãadem, tɩ sãnda nengẽ wã yaa neb n maan-b woto. La kẽer yãka yam n pa na n tol n kẽ kãadem, saasẽ Rĩungã yĩnga. Bɩ ned ning sẽn tõe n sak yãoã sake.” 
13  Rẽ poore, neb n tall kom-bõoneg n wa a Zeezi nengẽ sẽn na yɩl tɩ b tik-b ne b nus la b pʋʋs b yĩnga, la karen-biisã zab-b lame.
14  La a Zeezi yeelame: “Bas-y kom-bõonegã sɩɩ, la y ra bao n gɩdg-b tɩ b ra wa mam nengẽ ye. Bala saasẽ Rĩungã yaa sẽn yaa-b wa bãmbã rẽnda.”
15  B tika bãmb ne b nusi, la b yi be n looge. 
16  La ned n kolg bãmb n sok yaa: “Karen-saamba, bõe n yaa sõma tɩ m segd n maan n wa paam vɩɩm sẽn ka sɛtã?”
17  Bãmb yeela yẽnda yaa: “Bõe yĩng tɩ fo sokd maam sẽn yaa sõma wɛɛngẽ? Yaa Wẽnnaam bal n yaa sõngo. Fo sã n dat n paam vɩɩm bɩ f tũ tõodã wakat fãa.”
18  T’a soke: “Tõ-bʋse?” T’a Zeezi yeele: “Ra kʋ, ra yo, ra zu, ra kɩs kaset sẽn ka sɩda,
19  waoog f ba la f ma, la f tog n nonga f to wa f menga.”
20  Bi-bɩɩgã yeela bãmb yaa: “Mam sɩng n tũuda bõn-kãensã fãa. La bõe n paoog maam?”
21  T’a Zeezi yeel-a: “Fo sã n dat n zems zãnga,* bɩ f kẽng n tɩ koos f paoongã n kõ naong rãmba, tɩ rẽ la f na n paam arzɛk saasẽ, la f wa tũ maam.”
22  Bi-bɩɩgã sẽn wʋm dẽ wã, a looga ne sũ-sãanga, a sẽn da tar paoong wʋsgã yĩnga.
23  Rẽ la a Zeezi yeel b karen-biisã yaa: “Sɩd-sɩda, mam yeta yãmb tɩ na n yɩɩ toog ne arzɛk soab t’a kẽ saasẽ Rĩungã pʋgẽ.
24  Mam le yeta yãmb tɩ yaa nana tɩ yʋgemd tũ sũpĩim võorẽ n looge, n yɩɩd arzɛk soab sẽn na n kẽ Wẽnnaam Rĩungã pʋgẽ.” 
25  Karen-biisã sẽn wʋm dẽ wã, b yɛɛsa wʋsgo, n sok yaa: “Ãnda n sɩd tõe n paam fãagre?”
26  La a Zeezi gesa bãmb kuii n yeele: “Sã n yaa ne ninsaalbã, pa bũmb sẽn tõe ye. La sã n yaa ne Wẽnnaam, bũmb fãa tõeeme.” 
27  Rẽ la a Pɩyɛɛr yeel-yã: “La tõnd basa bũmb fãa n tũ yãmba. Woto wã, bõe la tõnd na n paame?”
28  T’a Zeezi yeel-ba: “Sɩd-sɩda, mam yeta yãmb tɩ bũmb fãa manegrã wakate, ninsaal Biigã sã n wa zaoond b geerã sẽn tar ziirã zugu, yãmb sẽn tũ maamã me na n zaoonda gɛy piig la a yiib zutu, n kao Israyɛll buud piig la a yiibã bʋʋdo.
29  Sẽn paase, ned ning fãa sẽn bas a rot wall a ba-bi-rap bɩ a ba-bi-pogse, pa rẽ bɩ a ba wall a ma, bɩ a kamb wall a pʋt mam yʋʋrã yĩnga, a na n paama sẽn yɩɩd rẽ naoor koabga, la a wa paam vɩɩm sẽn ka sɛta. 
30  “La wʋsg sẽn yaa pipi rãmb na n lebga yaoolem dãmba, tɩ yaoolem dãmbã lebg pipi rãmba.
