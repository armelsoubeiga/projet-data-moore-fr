27  Beoogã sẽn wa n vẽege, maan-kʋʋdbã taoor dãmb fãa, la nin-buiidã kãsem-dãmb yẽsa ne taab a Zeezi yellã poorẽ sẽn na yɩl n kʋ bãmba.
2  B sẽn sẽb bãmb n sa, b tall-b lame n tɩ ning a Pɩlat sẽn yaa guvɛrneerã nugẽ. 
3  Dẽ, a Zida sẽn yaa a Zeezi zãmbdã sẽn yã tɩ b kaoo a Zeezi bʋʋd n yeel tɩ b segda ne kũumã, a sũurã sãamame, t’a tall wanzuri ligd pis-tã wã n wa n na n lebs maan-kʋʋdbã taoor dãmb la nin-buiidã kãsem-dãmba,
4  n yeele: “Mam sẽn zãmb nin-tɩrgã, mam maana yel-wẽnde.” Tɩ b leok yaa: “Bʋg n pak tõndo? Fo n segd n bãng f sẽn na n maanega!”*
5  Rẽ n so t’a lob wanzuri ligdã wẽnd-doogẽ wã la a looge. Rẽ poore, a kẽngame n tɩ luuli.
6  La maan-kʋʋdbã taoor dãmb wʋka wanzuri ligdã n yeele: “Pa segd tɩ d ning-b wẽnd-doogã ligd bĩngr zĩigẽ ye. Bala, yaa zɩɩm ligdi.”
7  Bãmb sẽn yẽs ne taaba, b rɩka ligdã n da yagdã pʋʋg n na n maan sãambã yaad zĩiga.
8  Rẽ n kɩt tɩ b boond pʋ-kãng tɩ Zɩɩm pʋʋg hal n tãag rũndã.
9  Woto, bũmb ning Wẽnnaam sẽn vẽneg no-rɛɛs a Zeremi t’a yeelã pidsame. A ra yeelame: “La b rɩka wanzuri ligd pis-tã wã sẽn yaa ligd ning b sẽn yãk n na n da raoã, rao ning Israyɛll neb kẽer sẽn yãk a ligd sõor n togsã,
10  n da yagdã pʋʋg wa a Zeova* sẽn yeel maam tɩ m maanã.” 
11  B sẽn wa n tall a Zeezi n ta n yals guvɛrneerã taoorã, guvɛrneerã soka bãmb yaa: “Foo la Zʋɩf-rãmbã Rĩmã bɩ?” T’a Zeezi leok yaa: “Yaa wa yãmb sẽn yeelã bal kɛpɩ.”
12  La maan-kʋʋdbã taoor dãmb ne nin-buiidã kãsem-dãmb sẽn wa n dõt bãmbã, b pa leok tɩ bũmb ye.
13  Dẽ, a Pɩlat soka bãmba: “Fo pa wʋmd b sẽn dõt foo ne bũmb wʋsgã la?”
14  La bãmb pa leok guvɛrneerã tɩ baa fʋɩ, hal tɩ ling-a wʋsgo. 
15  La tigr fãa, guvɛrneerã ra minim n yiisda bãensã roogẽ nin-yend nin-buiidã sẽn date.
16  Wakat kãng tɩ bi-bɛɛg yʋʋr sẽn yi la b ra pag bãensã roogẽ, tɩ b boond-a t’a Barabaase.
17  Dẽ, nebã sẽn wa n tigmã, a Pɩlat sok-b lame yaa: “Ãnda la yãmb dat tɩ m yiis bãensã roogẽ? A Barabaas bɩ, bɩ a Zeezi b sẽn boond tɩ Kiristã?”
18  Bala, a Pɩlat ra miime tɩ yaa sũ-kiir n kɩt tɩ b yõk a Zeezi n ning yẽ nugẽ.
19  Sẽn paase, yẽ sẽn wa n zĩ bʋʋdã kaoob geer zugu, a pagã kɩtame tɩ b taas-a koɛɛg n yeele: “Ra kẽes f toog nin-tɩr-kãngã yellã pʋgẽ ye. Bala, rũndã mam gãandame n zãms n nams wʋsg a poorẽ.”
20  La maan-kʋʋdbã taoor dãmb ne nin-buiidã kãsem-dãmb tõga kʋʋngã tɩ b kos t’a bas a Barabaase, la a kɩt tɩ b kʋ a Zeezi.
21  La guvɛrneerã le soka bãmba: “Neb a yiibã sʋka, ãnda la yãmb dat tɩ m yiis bãensã roogẽ?” Tɩ b yeele: “A Barabaase.”
22  A Pɩlat yeela bãmba: “Woto wã bõe la m segd n maan ne a Zeezi b sẽn boond tɩ Kiristã?” Tɩ b fãa leok yaa: “Ka-y-yã-a ra-luk zugu!”*
23  T’a Pɩlat soke: “Bõe yĩnga? Bõe la a maan tɩ yaa wẽnga?” La bãmb maneg n zẽka b koeesã tɩ yɩɩd pĩndã, n yetẽ: “Ka-y-yã-a ra-luk zugu!” 
24  A Pɩlat sẽn yã tɩ yẽ modgrã yaa zaalem, la tɩ rãmbg n da sɩngdã, a yãka koom n nudg a nus kʋʋngã taoor n yeele: “Ra-kãngã zɩɩmã taal pa be mam zug ye. Yãmb mensã bãng y sẽn na n maanega.”
25  Rẽ la nin-buiidã fãa leok n yeele: “Bɩ a zɩɩmã taal zĩnd tõnd zutu, la d kambã zutu.”
26  Dẽ, yẽ yiisa a Barabaas bãensã roogẽ, la a kɩt tɩ b pãb a Zeezi la b tall-b n tɩ kʋ ra-luk zugu. 
27  Guvɛrneerã sodaas talla a Zeezi n kẽng guvɛrneerã zakẽ, la b tigim soda-sullã tõr tɩ b gũbg bãmba.
28  B yeesa bãmb futã, n pil-b ne kobr sẽn yaa moomde,
29  la b kal gõos n maan maanf n fõgen bãmb zugã, n dɩk tãnwĩig n sagl bãmb nug-rɩtgẽ wã. Sẽn paase, b ra yĩgimdeda bãmb taoor n yaand bãmb n yetẽ: “Tõnd pʋʋsda yãmba, Zʋɩf-rãmbã Rĩma!”
30  B tʋbsa bãmb kolkoodo, la b reeg tãnwĩigã n sɩng bãmb zugã pãbre.
31  Sẽn na n baase, b sẽn wa n yaal bãmb n sa, b yeega kobrã, n lebs n ning bãmb b zugẽ futã, la b tall-b n loog n na n tɩ ka ra-luk zugu. 
32  B sẽn wa n yitã, b yãa Sirɛn rao a ye yʋʋr sẽn boond t’a Sɩmo. B modga ra-kãng t’a tʋk a Zeezi kũum da-lukã.*
33  La b sẽn wa n ta zĩig b sẽn boond tɩ Golgota sẽn dat n yeel tɩ Zu-wang zĩiga,
34  b kõo a Zeezi divẽ sẽn kalem ne bũmb sẽn yaa toog liga tɩ b yũ. La bãmb sẽn lembe, b zãgsame n pa yũ ye.
35  B sẽn ka bãmb ra-lukã zug poore, b maana poeer n pʋɩ bãmb zugẽ futã,
36  la b zĩnd be n na n gũ bãmba.
37  Sẽn paase, b gʋlsa b sẽn dõd bãmb bũmb ningã n yagl bãmb zugẽ. B gʋlsame yaa: “Yãoã yaa a Zeezi, Zʋɩf-rãmbã Rĩmã.” 
38  Dẽ, b kaa bi-bees a yiib ra-lugs zut n yɛgl a Zeezi, a yembr bãmb rɩtgo, a to wã bãmb goabga.
39  La so-loaadbã ra yaanda bãmba, la b gird b zut
40  n yetẽ: “Fo sẽn da rat n lub wẽnd-doogã la f lebs n me-a rasem a tãab pʋgẽ wã, fãag f menga! Fo sã n yaa Wẽnnaam biiga, bɩ f sig kũum da-lukã* zugu!”
41  Woto me, maan-kʋʋdbã taoor dãmb la gʋlsdbã n paas nin-buiidã kãsem-dãmb me sɩnga bãmb yaalgo, n yetẽ:
42  “Yẽ fãaga neb a taaba, la a pa tõe n fãag a meng ye! Yẽ yaa Israyɛll Rĩma. Bɩ a sig kũum ra-lukã* zugu, tɩ tõnd na tẽ yẽnda.
43  Yẽ teega Wẽnnaam, bɩ Wẽnnaam fãag-a masã, sã n mik tɩ b nong-a lame, bala a yeelame: ‘Mam yaa Wẽnnaam Biiga.’ ”
44  Baa bi-bees nins b sẽn ka ra-lugs zut n yɛgl bãmbã me ra yaanda bãmb woto. 
45  Sẽn sɩng ne wakat a yoob-n-soabã,* lik n zĩnd soolmã tõr hal n tãag wakat a wɛ soabã.*
46  Wakat a wɛ soabã sẽnese, a Zeezi zẽka b koɛɛg n tãs ne pãng n yeele: “Eli, Eli, lama sabaktani?” sẽn dat n yeel tɩ, “Mam Wẽnnaam, mam Wẽnnaam, bõe yĩng tɩ yãmb bas maam?”
47  Sẽn da yas-b be wã kẽer sẽn wʋm dẽ, b yeelame: “Ra-kãngã boonda a Eli.”
48  La b nin-⁠yend n yɩ tao-tao n wudg n dɩk bũmb sẽn fõogd koom n los divẽ sẽn yaa miisg pʋgẽ, n sẽb tãnwĩig n kõ bãmb sẽn na yɩl tɩ b yũ.
49  La a taabã yeelame: “Bas-a tɩ d ges a Eli sã n na n wa fãag-a lame.”
50  A Zeezi leb n zẽka b koɛɛg n kelem ne pãnga, la b ki. 
51  La Wẽnnaam doogã fu-lilldgã pãrga zĩis a yiibu, sẽn sɩng yĩngr n tãag tẽngre. La tẽngã rigimdame tɩ kug-bɛdã pusi.
52  Yaadã pagsame, la nin-sõamyã wʋsg sẽn da ki* kũ-rãmb pugsame,
53  tɩ neb wʋsg yã bãmba. (A Zeezi vʋʋgrã poore, neb kẽer sẽn da pasgd yaadã kẽe tẽn-sõngẽ wã.)
54  La sodaas koabg naabã, n paas neb nins sẽn da be ne yẽ n gũud a Zeezi wã sẽn yã tẽn-digimdgã ne bũmb nins fãa sẽn maanã, b yɛɛsa wʋsg n yeele: “Sɩd-sɩda, nin-kãngã ra yaa Wẽnnaam Biiga.” 
55  La pagb wʋsg n da be be, n yas yɩɩg n getẽ. Bãmb pʋga a Zeezi hal Galile n da sõngd-ba.
56  A Maari sẽn yit Magdala wã, n paas a Zak ne a Zozɛs* ma a Maari, la a Zebede kom-dibli wã ma ra bee bãmb sʋka. 
57  La wĩndgã sẽn da kolg kõomã, rakãagr a ye sẽn yit Arimate t’a yʋʋr boondẽ t’a Zozɛf n wa. A ra lebga a Zeezi karen-biig me.
58  Ra-kãng kẽnga a Pɩlat nengẽ n tɩ kos a Zeezi kũumã. Dẽ, a Pɩlat yeelame tɩ b kõ-a.
59  A Zozɛf rɩka kũumã n vil ne lẽ gĩs-bãanes peend sẽn yaa yɩlemde,
60  n mum-a yẽ mengã yao-paall pʋgẽ. Yaa yaoog a sẽn tu tãng pendẽ. A bilma kug-bedr n pag yaoogã noor n bas n looge.
61  La Maari ning sẽn yit Magdala wã n paas Maari a to wã kell n paa be, n zĩnd yaoogã noore. 
62  Vẽkembeoogã sẽn yaa Seglg daarã yɩ tɩ zaamẽ wã, maan-kʋʋdbã taoor dãmb ne Fariziẽ-rãmbã tigma taab a Pɩlat nengẽ
63  n yeele: “Soaala, tõnd tẽega bũmb ning nin-kãngã sẽn yaa zirẽ-be-nedã sẽn yeel a sẽn wa n ket n vɩ wã. A ra yeelame: ‘Rasem a tãab poore, mam segd n vʋʋgame.’
64  Woto wã, kõ-y noor tɩ b gũ yaoogã n tãag rasem a tãab-n-soabã, sẽn na yɩl t’a karen-biisã ra wa zuk-a la b yeel nin-buiidã: ‘A vʋʋgame n yi kũ-rãmb sʋka!’ Woto, yaoolem zirẽ-be-kãng wẽnem na n yɩɩga pipi soabã.”
65  T’a Pɩlat leok bãmb yaa: “Yãmb tõe n paama gũudba. Kẽng-y n tɩ kɩt-y tɩ b gũ yaoogã wa y sẽn tõe.”
66  Dẽ, bãmb loogame n tɩ kɩt tɩ b maneg n pag yaoogã noor kugrã sõma, la b yals gũudb be.
