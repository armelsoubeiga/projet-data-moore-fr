14  Wakat kãnga, soolmã naab* a Erood wʋmame tɩ b gomd a Zeezi yelle,
2  t’a yeel a tʋm-tʋmdbã yaa: “Yaa a Zãmbatiisi. A vʋʋgame n yi kũ-rãmb sʋka, la yaa rẽ yĩng la a sẽn maand yel-solem-kãensa wã.”
3  A Erood* ra yõka a Zã n sẽb n kẽes bãens roogo, a ba-biig a Filip pag a Erodiyaad poorẽ.
4  Bala, a Zã ra yeta a Erood yaa: “Pa zems tɩ yãmb peeg-a n maan y pag ye.”
5  La baa a Erood sẽn da rat n kʋ-a wã, a ra yɛɛsda kʋʋngã, bala b ra kɩsa sɩd t’a Zã yaa no-rɛɛsa.
6  La b sẽn wa n maand a Erood rogem daar tẽegr kibsa, a Erodiyaad bi-puglã saoo nebã taoor tɩ yɩ a Erood noog wʋsgo,
7  t’a wẽen t’a na n kõ-a-la bũmb ning fãa a sẽn na n kose.
8  La a ma wã sagl-a lame t’a tɩ yeel yaa: “Bɩ y sagl a Zãmbatiis zugã laag pʋgẽ n wa kõ maam ka.”
9  Baa rĩmã sũur sẽn sãamã, a wẽenegã yĩnga, n paas neb nins sẽn da zĩ ne yẽ n dɩtẽ wã yĩnga, a kõo noor tɩ b kɩs bi-puglã a sẽn kosã.
10  Rẽ, a tʋmame tɩ b tɩ fiuug a Zã zugã bãensã roogẽ.
11  B sagla a zugã laag pʋgẽ n wa kõ bi-puglã, t’a reeg n tɩ kõ a ma wã.
12  Rẽ poore, a Zã karen-biisã wa n dɩka a kũumã n tɩ mumi, la b kẽng n tɩ togs a Zeezi.
13  A Zeezi sẽn wʋm dẽ, b yii be n kẽ koom-koglg n kẽng zĩig neb sẽn pa beẽ sẽn na yɩl n yɩ b yembre. La neb kʋʋng n bãng rẽ, n yi tẽnsã pʋsẽ n pʋg bãmb ne nao. 
14  B sẽn ta mogrã rʋʋnde, b yãa kʋʋng sẽn yaa kãsenga. La nebã nimbãaneg yõka bãmba, tɩ b sãoog bãad-rãmb nins sẽn da be b sʋkã.
15  La zĩigã sẽn wa n dat n sobge, bãmb karen-biisã kolg-b lame n yeele: “Zĩ-kãngã yaa weoogo, tɩ zĩigã kolg sobgr me. Bɩ y bas kʋʋngã tɩ b looge, sẽn na yɩl tɩ b tõog n kẽng tẽn-bõonesẽ wã n tɩ ra rɩɩbo.”
16  La a Zeezi leok-b lame yaa: “Pa tɩlɛ tɩ b loog ye. Bao-y bũmb n kõ-b tɩ b rɩ.”
17  Bãmb yeela a Zeezi yaa: “Tõnd pa tar bũmb ka n zʋʋg bur a nu la zĩm a yiib ye.”
18  Tɩ bãmb yeele: “Tall-y-b n wa kõ maam ka.”
19  La bãmb kɩtame tɩ kʋʋngã zĩnd moodã zugu. Dẽ, bãmb dɩka bur a nu wã ne zĩm a yiibã, n nak b neng yĩngr n pʋʋse. La b kaoa burã n kõ b karen-biisã, tɩ b karen-biisã reeg n kõ kʋʋngã.
20  Dẽ, b fãa rɩɩme n tɩge, la b tigsa kellã tɩ pid yaas piig la a yiibu.
21  Sẽn dɩ-bã yaool n da yaa na maan rap tus a nu, n paas pagb la kamba.
22  La tao-tao bala, bãmb kɩtame tɩ b karen-biisã kẽ koom-koglgã n deng bãmb taoor mogrã rʋʋnde, tɩ bãmb yõdg n kuils kʋʋngã. 
23  Bãmb sẽn kuils kʋʋngã n sa, b rʋʋ tãngã zug b yembr n na n pʋʋse. Zĩigã wa n sobgame tɩ b ket be b yembre.
24  Rẽ tɩ koom-koglgã ra paam n zãaga wʋsg* ne tẽn-koɛɛngã, la ko-pɛmã ra tar-a lame n lengdẽ, sobgã sẽn da segd-bã yĩnga.
25  La sẽn wa n ta tõd-beoogo,* bãmb ra kẽnda mogrã zug n babsd b karen-biisã.
26  Karen-biisã sẽn yã bãmb tɩ b kẽnd mogrã zugã, b yɛɛsa wʋsg n yeele: “Yaa bõn-bãnde!” Sẽn paase, b ra kaasda ne rabeem.
27  La a Zeezi yɩɩ tao-tao n gom ne-b n yeele: “Keng-y y pelse! Yaa maam. Da zoe-y rabeem ye.”
28  A Pɩyɛɛr leoka bãmb n yeele: “Zu-soaba, sã n yaa yãmb bɩ y kɩt tɩ m kẽn koomã zug n seg yãmba.”
29  La bãmb yeel-a lame yaa: “Wa!” Dẽ, a Pɩyɛɛr yii koom-koglgã pʋgẽ n kẽnd koomã zug n babsd a Zeezi.
30  La yẽ sẽn ges sobgã, rabeem yõk-a lame t’a sɩng bõrbo. La a kelmame n yeele: “Zu-soaba, fãag-y-ma!”
31  Tao-tao bala, a Zeezi tẽega b nug n gãd-a la b yeele: “Tẽeb bilf soaba, yaa bõe tɩ fo yam yoaada?”
32  Bãmb sẽn kẽ koom-koglgã pʋgẽ, sobgã yõkame.
33  Neb nins sẽn da be koom-koglgã pʋgẽ wã wõgemda bãmb taoor n yeele: “Yãmb sɩd yaa Wẽnnaam Biiga.”
34  La bãmb rʋʋga mogrã n ta Zenezarɛt soolmẽ wã. 
35  Tẽng-kãng nebã sẽn bãng a Zeezi, b toola koees tẽn-yagsã fãa pʋsẽ, la nebã talla neb nins fãa sẽn bẽedã n wa bãmb nengẽ.
36  B kosa a Zeezi tɩ b bas tɩ bãmb sɩɩs baa yaa b zugẽ fuugã noore. La sẽn sɩɩs-b fuugã noorã fãa paama laafɩ zãnga.
