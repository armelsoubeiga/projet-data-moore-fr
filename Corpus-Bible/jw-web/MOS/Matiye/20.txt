20  “Bala, saasẽ Rĩungã wõnda zak soab sẽn yi yibeoog pĩnd n na n dɩk tʋm-tʋmdb tɩ b tʋm a viyn pʋʋgẽ.
2  A sara ne tʋm-tʋmdbã n na n yao-b deniye* a ye daarã tõre, la a kɩt tɩ b tɩ tʋm a viyn pʋʋgẽ wã.
3  A yii wakat a tãab-n-soabã* sẽnes me n yã kẽer sẽn yas raagẽ wã n pa tʋmdẽ ye.
4  La a yeela bãmb yaa: ‘Bɩ yãmb me kẽng viyn pʋʋgẽ wã, tɩ m na n yao-y-la wa sẽn segde.’
5  Dẽ, bãmb kẽngame. La a le yii wakat a yoob-n-soabã* sẽnese, la wakat a wɛ soabã* sẽnes n maan woto.
6  Sẽn na n baase, wakat piig la a ye soabã* sẽnese, a yiime n yã kẽer sẽn yase, t’a sok-ba: ‘Bõe yĩng tɩ yãmb yas ka daarã tõr n pa tʋmdẽ?’
7  Tɩ b leok yaa: ‘Yaa ned sẽn pa rɩk tõnd tʋʋmdã yĩnga.’ T’a yeel-ba: ‘Bɩ yãmb me kẽng viyn pʋʋgẽ wã.’ 
8  “Zaabr sẽn wa n ta, viyn pʋʋgã soab yeela a ned ning sẽn get tʋʋmdã yellã t’a ‘bool tʋm-tʋmdbã n yao-ba, n sɩng ne yaoolem dãmbã n baas ne pipi rãmbã.’
9  Sẽn sɩng-b tʋʋmdã wakat piig la a ye soabã sẽn wa wã, b ned kam fãa reega deniye* a yembre.
10  Dẽ, pipi rãmbã sẽn wa wã, b tagsame tɩ b na n paamame tɩ yɩɩg rẽ. La b yaoa bãmb ned kam fãa me deniye* a yembre.
11  Bãmb sẽn deeg deniye wã, b yẽgma ne zakã soab
12  n yeel yaa: ‘Nin-kãensã tʋma lɛɛr a yembre, la yãmb maana bãmb tɩ b yɩ yembr ne tõnd sẽn tʋm wʋsg daarã tõr ne wĩntoogã!’
13  La a leoka bãmb ned a yembr n yeele: ‘M zoa, mam pa zãmb foo ye. Fo sara ne maam deniye* a yembre. Bɩ bõe?
14  Reeg f rẽndã la f looge. Mam dat n kõo nin-kãngã sẽn yaa yaoolem soabã wa mam sẽn kõ foomã.
15  Mam pa tar sor tɩ maan m sẽn dat ne bũmb nins m so wã sɩda? Bɩ fo maanda sũ-kiir mam sẽn yaa nin-sõngã* yĩnga?’
16  Yaa woto la yaoolem dãmbã na n lebg pipi rãmba, tɩ pipi rãmbã lebg yaoolem dãmba.” 
17  A Zeezi sẽn wa n dabd Zerizalɛm, sorã zugu b peega b tʋm-tʋmdb piig la a yiibã n yi kɛɛng n yeel-ba:
18  “Ade! Tõnd dabda Zerizalɛm, la b na n yõka ninsaal Biigã n ning maan-kʋʋdbã taoor dãmb la gʋlsdbã nusẽ, tɩ b kao bãmb bʋʋd n yeel tɩ b toga ne kũum.
19  B na n ninga bãmb bu-zẽms neb nusẽ tɩ b yaal bãmba, n pãb bãmb ne kalwaas la b kʋ bãmb da-luk zugu. La rasem a tãab-n-soabã daare, b na n vʋʋgame.” 
20  Rẽ poore, a Zebede pagã waa a Zeezi nengẽ ne a kom-dibli a yiibã, n wõgemd bãmb taoor n na n kos bũmbu.
21  Bãmb soka yẽnda: “Bõe la fo rata?” T’a leok yaa: “Kõ-y noor tɩ mam kom-dibl-kãensã b yiibã nin-⁠yend zĩnd yãmb nug-rɩtgo, t’a to wã zĩnd yãmb nug-goabg y Rĩungã pʋgẽ.”
22  A Zeezi leokame n yeele: “Yãmb pa mi yãmb sẽn kot bũmb ningã ye. Yãmb tõe n yũu bõn-yũudl ning mam sẽn na n yũ ka la bilfã sɩda?” Tɩ b leok yaa: “Tõnd tõeeme.”
23  A Zeezi yeela bãmb yaa: “Yaa sɩd tɩ yãmb na n yũu mam bõn-yũudlã. La sã n yaa ne zĩnd mam rɩtg bɩ m goabgã, pa maam n kõt rẽ ye. Zĩ-kãens yaa m Ba sẽn yãk-b rãmbã rẽnda. 
24  Piigã sẽn kellã sẽn wʋm dẽ, b sũy puuga ne ba-biis a yiibã.
25  La a Zeezi boola bãmb n yeele: “Yãmb miime tɩ bu-zẽmsã nanambs soo bãmb ne pãnga, la tɩ nin-kãsemsã rɩta naam b zutu.
26  Pa segd n yɩ woto yãmb sʋk ye. La ned ning sẽn dat n yɩ kãseng yãmb sʋk segd n yɩɩ yãmb tʋm-tʋmda,
27  tɩ ned ning sẽn dat n yɩ pipi soab yãmb sʋk yɩ yãmb yamba.
28  Woto me, ninsaal Biigã pa wa tɩ neb sõng bãmb ye. B waame n na n sõng nebã, la b kõ b vɩɩmã* tɩ yao neb wʋsg yĩnga.” 
29  Bãmb sẽn wa n yit Zeriko, neb kʋʋng n pʋg bãmba.
30  La rap a yiib sẽn yaa zoens n da zĩ sorã noore. B sẽn wʋm tɩ yaa a Zeezi la sẽn loogdã, b zẽka b koees n yeele: “Zu-soaba, a Davɩɩd Biiga, zoe-y tõnd nimbãanega!”
31  La kʋʋngã tãs-b lame n yeel tɩ b sĩndi. Baa ne rẽ, b maneg n zẽka b koees n tãs ne pãng n yeele: “Zu-soaba, a Davɩɩd Biiga, zoe-y tõnd nimbãanega!”
32  Dẽ, a Zeezi yalsame n bool-b n soke: “Bõe la yãmb dat tɩ mam maane?”
33  Tɩ b leok yaa: “Zu-soaba, bɩ y kɩt tɩ d ninã puki.”
34  B nimbãaneg yõka a Zeezi, tɩ b sɩɩs b ninã. Zĩig pʋgẽ, b ninã pukame, tɩ b pʋg a Zeezi.
