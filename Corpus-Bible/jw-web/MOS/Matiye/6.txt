6  “Bɩ yãmb gũus n da wa tʋm y tʋʋm-sõma wã nebã nifẽ sẽn na yɩl tɩ b yã ye. Sã n pa rẽ, y pa na n paam keoor y Ba sẽn be saasẽ wã nengẽ ye.
2  Woto wã, fo sã n dat n kõ naong rãmb kũuni,* bɩ f ra kɩt tɩ b peeb baorg fo taoor wa pʋ-lik rãmbã sẽn maand karen-dotẽ wã, la soay zut n dat tɩ nebã pẽg-bã ye. Sɩd-sɩda, mam yeta yãmb tɩ b zoe n paama b keoorã zãnga.
3  La fo sã n na n kõ naong rãmb kũuni, bɩ f ra sak tɩ f nug-goabgã bãng f nug-rɩtgã sẽn maandã,
4  tɩ f kũunã yɩ sẽn soos n kõ. Rẽ, fo Ba wã sẽn ne bũmb fãa wã na n keoo foom. 
5  “Yãmb sã n na n pʋʋs me, bɩ y ra maan wa pʋ-lik rãmbã ye. B nong n yasa karen-dotẽ la so-kãsemsã sotiisẽ n pʋʋsdẽ, n dat tɩ nebã yã-ba. Sɩd-sɩda, mam yeta yãmb tɩ b zoe n paama b keoorã zãnga.
6  La fo sã n na n pʋʋs bɩ f kẽ f roogẽ, n pag kʋɩlengã la f yaool n pʋʋs f Ba sẽn yaa soab ning ninsaal sẽn pa tõe n yã wã. Rẽ, fo Ba wã sẽn ne bũmb fãa wã na n keoo foom.
7  Fo sã n wa pʋʋsdẽ, bɩ f ra togsd goam n yɩlemdẽ, wa sẽn pa mi-b Wẽnnaamã sẽn maandã ye. B tẽedame tɩ b sẽn gomd wʋsgã yĩng la b pʋʋsgã na n deege.
8  Bɩ y ra maan wa bãmb ye. Bala nand tɩ y kos menga, yãmb Ba wã mii bũmb nins yãmb sẽn datã. 
9  “Woto wã, ad yãmb sẽn tog n pʋʋs to-to: “ ‘Tõnd Ba sẽn be saasẽ, bɩ yãmb yʋʋr paam waoogre.*
10  Bɩ yãmb Rĩungã wa. Bɩ y raabã maan tẽngã zugu, wa sẽn maand saasẽ wã.*
11  Bɩ y kõ tõnd rɩɩb* rũndã tɩ seke,
12  la y kõ tõnd sugr d yel-wẽnã* yĩnga, wa tõnd me sẽn kõ d bɛɛgdbã* sugrã.
13  Ra bas-y tõnd tɩ d maan yel-wẽnd makr sasa ye.* Fãag-y* tõnd wẽng soabã nugẽ.’ 
14  “Bala yãmb sã n kõ nebã sugr b beegrã yĩnga, yãmb Ba sẽn be saasẽ wã me na n kõo yãmb sugri.
15  La yãmb sã n pa kõ nebã sugr b beegrã yĩnga, yãmb Ba wã me pa na n kõ yãmb sugr y beegrã yĩng ye. 
16  “Yãmb sã n loe noor bɩ y ra le gãnem y nensã wa pʋ-lik rãmbã ye. Bãmb basda b mense,* n dat tɩ nebã bãng tɩ b loee noore. Sɩd-sɩda, mam yeta yãmb tɩ b zoe n paama b keoorã zãnga.
17  La fo sã n loe noor bɩ f sõog f zugã kaam, la f widg f nengã,
18  sẽn na yɩl tɩ nebã ra bãng tɩ fo loee noore, tɩ yɩ f Ba sẽn yaa soab ning ninsaal sẽn pa tõe n yã wã bal n mi rẽnda. Woto, f Ba wã sẽn ne bũmb fãa wã na n keoo foom. 
19  “Bɩ y ra le bĩng y paoongã tẽng zugu, zĩig ning mogd* la tẽngempiisim sẽn sãamde, la wagda sẽn kẽed n zuudã ye.
20  Bĩng-y yãmb paoongã saasẽ, zĩig ning mogd la tẽngempiisim sẽn pa sãamde, la wagda sẽn pa kẽed n zuudã.
21  Bala, fo paoongã sẽn be zĩig ninga, yaa be la fo sũurã me na n zĩndi. 
22  “Nifr yaa yĩngã fɩtla. Dẽnd, fo nifã sã n get bõn-yɛnga,* fo yĩngã tõr na n yɩɩ vẽenem.*
23  La fo nifã sã n get sẽn yaa wẽnga,* fo yĩngã tõr na n yɩɩ lika. Vẽenem ning sẽn be fo pʋgẽ wã sã n yaa lika, lik-kãng sɩd na n yɩɩ kãsenga! 
24  “Ned pa tõe n yɩ zu-soben-dãmb a yiib yamb ye. Bala, a na n kisga a ye, la a nong a to wã, pa rẽ bɩ a sak a ye, la a paoog a to wã. Yãmb pa tõe n yaa Wẽnnaam yembse, la y yaa arzɛgsã yembs me ye. 
25  “Rẽ n so tɩ mam yet yãmb yaa: Da le maan-y yɩɩr ne y vɩɩmã* yelle, rat n yeel tɩ yãmb sẽn na n dɩ bũmb ninga, wall y sẽn na n yũ bũmb ninga, pa rẽ bɩ ne y yĩngã yelle, rat n yeel tɩ y sẽn na n yeelg bũmb ning ye. Ninsaal vɩɩmã* yõod pa yɩɩd rɩɩb la fut sɩda?
26  Maag-y y yĩng n ges bõn-yɩgdɩ wã sẽn yɩgd yĩngrã. Bãmb pa bʋte, b pa kẽebde, la b pa tigsd bao pʋsẽ me ye. La yãmb Ba sẽn be saasẽ wã rɩlgd-b lame. Yãmb yõod pa yɩɩd bõn-yɩgdɩ wã sɩda?
27  Yãmb sʋka, ãnda n tõe n paas a vɩɩmã woglem kãntɩɩg a yembre,* a sẽn maand yɩɩr yĩnga?
28  La bõe yĩng tɩ y na n maan yɩɩr fut poorẽ? Ges-y rulg-lɛlmã sẽn be weoogẽ wã sẽn bɩt to-to wã, n dɩk yam. B pa tʋmde, la b pa wĩid gĩs me ye.
29  La mam yeta yãmb tɩ baa a Salomo ne a ziirã fãa, a pa tõog n maneg a meng wa rulg-lelem-kãensã a yembr ye.
30  Yãmb a tẽeb bilf rãmba, Wẽnnaam sã n nagsd mood sẽn be weoogẽ rũndã, tɩ b na n dɩk-b n lob bugmẽ beoogã, b kõn sõng yãmb n yɩɩg tɩ y paam fut sɩda?
31  Bɩ y ra tol n maan yɩɩre, n sokd y meng yaa: ‘Bõe la tõnd na n dɩ?’ bɩ ‘Bõe la tõnd na n yũ?’ wall ‘Bõe la tõnd na n yeelge?’
32  Bala, yaa bõn-kãens la sẽn pa mi-b Wẽnnaamã baood ne b sũy fãa. Yãmb Ba sẽn be saasẽ wã miime tɩ yãmb data bõn-kãens fãa. 
33  “Bɩ y rengd n baood Wẽnnaam Rĩungã ne b tɩrlmã wakat fãa, tɩ b na paas yãmb bõn-kãens fãa sẽn ketã.
34  Da maan-y yɩɩr a bada ne beoog yelle, bala beoog me na n talla a yɛla. Daar fãa tara a meng yɛl tɩ seke.
