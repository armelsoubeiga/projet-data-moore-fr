5  A Zeezi sẽn yã kʋʋngã, b rʋʋ tãngã zug n zĩndi, tɩ b karen-biisã wa b sɛɛgẽ.
2  Dẽ, bãmb sɩngame n zãmsd bãmba, n yeele: 
3  “Sũ-noog rãmb la neb nins sẽn mi tɩ b segd n baoa Wẽnnaamã, bala saasẽ Rĩungã yaa bãmb n so. 
4  “Sũ-noog rãmb la neb nins sẽn kẽnd ne sũ-sãamsã, bala b na n paama belsgo. 
5  “Sũ-noog rãmb la neb nins sẽn yaa sũ-maasem dãmbã,* bala b na n sooga tẽngã. 
6  “Sũ-noog rãmb la neb nins tɩrlem kom la a ko-yũud sẽn tarã, bala b na n tɩgame.* 
7  “Sũ-noog rãmb la nimbãan-zoɛtbã, bala b na n zoee bãmb nimbãanega. 
8  “Sũ-noog rãmb la neb nins sẽn yaa pʋ-peelem dãmbã,* bala b na n yãa Wẽnnaam. 
9  “Sũ-noog rãmb la neb nins sẽn nong* laafɩ wã, bala b na n boola bãmb tɩ Wẽnnaam kamba.* 
10  “Sũ-noog rãmb la neb nins b sẽn namsd tɩrlmã yĩngã, bala saasẽ Rĩungã yaa bãmb n so. 
11  “Yãmb yaa sũ-noog rãmba, sã n mik tɩ b paoogda yãmb mam yĩnga, n namsd yãmb la b rõt yãmb ne wẽng buud fãa.
12  Maan-y sũ-noog la y kɩdme, yãmb keoorã sẽn be Wẽnnaam nengẽ* wã sẽn yaa kãsengã yĩnga. Bala yaa woto me la b nams no-rɛɛsdbã sẽn zĩnd pĩndã. 
13  “Yãmb yaa dũniyã yamsem. La yamsem noosem sã n yi, bõe la b tõe n maan t’a le paam noosem? A pa le tar yõod tɩ sã n pa b rɩk-a n lob yɩng tɩ nebã tab ye. 
14  “Yãmb yaa dũniyã vẽenem. Tẽng sẽn be tãng zug pa tõe n solg ye.
15  Ned pa yõgend fɩtl n ning peoog* tẽngr ye. A na n dogl-a-la fɩtl-doagendg zugu, tɩ vẽneg neb nins fãa sẽn be roogã pʋgẽ wã.
16  Bɩ yãmb me vẽenem yãg nebã sʋka, tɩ b tõog n yã yãmb tʋʋm-sõma wã, n pẽg yãmb Ba sẽn be saasẽ wã. 
17  “Ra tags-y tɩ mam waame n na n sãam Tõogã la no-rɛɛsdbã sẽn gʋls bũmb ninsã ye. Mam pa wa n na n sãam-b ye. Mam waame n na n pids-ba.
18  Sɩd-sɩda, mam yeta yãmb tɩ baa saasã la tẽngã sã n looge, Tõogã gʋls-bil ning sẽn pa ta a taabã, wall a gʋls-bi-pɛdg baa ye kõn sãame, tɩ bõn-kãensã fãa pa pids ye.
19  Rẽnd ned ning fãa sẽn kɩɩsd no-bõones-kãensã a ye, la a yet neb a taabã tɩ b maan woto, yẽ kõn zems tɩ kẽ saasẽ Rĩungã pʋgẽ* ye. La ned sã n tũud no-kãense, la a zãmsd neb a taabã rẽ, yẽ soab na n zemsame tɩ kẽ saasẽ Rĩungã pʋgẽ.*
20  Mam yeta yãmb tɩ yãmb tɩrlmã sã n pa yɩɩg gʋlsdbã ne Fariziẽ-rãmbã, yãmb kõn tol n kẽ saasẽ Rĩungã pʋgẽ ye. 
21  “Yãmb wʋmame tɩ b ra yeela pĩnd wẽndẽ dãmbã yaa: ‘Ra kʋ ye, la tɩ ned sã n kʋ a to, zemsame tɩ bʋ-kaoodb kao a bʋʋdo.’
22  La mam yeta yãmb tɩ ned sũur sã n yik ne a saam-biig n pa sigda, zemsame tɩ bʋ-kaoodb kao a bʋʋdo. Ned sã n paoog a saam-biig ne gom-bɛda, zemsame tɩ Bʋ-kaoodbã sul-kãsengã* kao a bʋʋdo. La ned sã n yeel a to tɩ: ‘Fo yaa yalem tembende,’ zemsame tɩ b lob-a Zeyɛn* bugmã pʋgẽ. 
23  “Woto yĩnga, fo sã n tall f kũun n ta tẽn-kugrã taoore, n tẽeg tɩ f saam-biig sũur n sãam ne foo,
24  bɩ f bas kũunã tẽn-kugrã taoore, la f reng n kẽng n tɩ maneg f yellã ne f saam-biigã, n yaool n wa kõ f kũunã. 
25  “Bɩ f yɩ tao-tao n maneg f yell ne f zabd-n-taaga, yãmb sẽn wat n be sorẽ n dabd bʋ-kaoorã zĩigẽ, sẽn na yɩl tɩ f zabd-n-taagã ra wa rɩk-f n ning bʋ-kaoodã nugẽ, tɩ bʋ-kaoodã ning-f bʋ-kaoor zĩigẽ tʋm-tʋmdã nugẽ, t’a kɩt tɩ b kẽes-f bãens roogẽ ye.
26  Mam yeta foom sɩd tɩ f sã n pa yao f samdã, hal n tãag f yaoolem lagf* ning sẽn pa zem baa fʋɩ wã, b kõn bas-f tɩ f yi ye. 
27  “Yãmb wʋmame tɩ b ra yeelame: ‘Ra yo ye.’
28  La mam yeta yãmb tɩ ned sã n ges pag hal t’a yam wa kẽ-a, a zoe n yoo ne-a a sũurẽ wã.
29  Woto yĩnga, fo rɩtg nifã sã n kʋɩɩbd foom* bɩ f feoog-a n lob yɩɩga. Bala, fo sã n kong f yĩngã will a yembr n são b sẽn na n lob f yĩngã tõr Zeyɛnne.*
30  Sẽn paase, fo rɩtg nugã sã n kʋɩɩbd foom bɩ f fiuug-a n lob yɩɩga. Bala, fo sã n kong f yĩngã will a yembr n são f yĩngã tõr sẽn na n wa tɩ be Zeyɛnne.* 
31  “B ra yeelame me: ‘Ned sã n na n bas a paga, bɩ a kõ-a basg sebre.’
32  La mam yeta yãmb tɩ ned sã n bas a pag tɩ pa a sẽn yo* yĩng bala, a kɩtdame t’a tõe n lʋɩ yoob pʋgẽ. La ned sã n kẽ kãadem ne pʋg-kãnga, yẽ me yoodame. 
33  “Yãmb wʋmame me tɩ b ra yeela pĩnd wẽndẽ dãmbã yaa: ‘Ra wẽen n yaool n pa pids ye, la tɩ f segd n pidsa pʋleng ning fãa f sẽn pʋlem a Zeova.’*
34  La mam yeta yãmba: Ra wẽen-y a bada. Ra wẽen-y ne saasã ye. Bala yaa Wẽnnaam geere.
35  Ra wẽen-y ne tẽngã, bala yaa Wẽnnaam nao-roagendga. Ra wẽen-y ne Zerizalɛm me ye. Bala yaa Rĩm-kãsengã galʋ-tẽnga.
36  Ra wẽen-y ne y zugã ye. Bala yãmb pa tõe n kɩt tɩ y zoobg a yembr lebg pɛɛlg bɩ sablg ye.
37  Bɩ yãmb ‘N-yẽe’ yɩ n-yẽe, tɩ y ‘Ayo’ yɩ ayo. Bala, sẽn zʋʋg rẽ yita wẽng soabã nengẽ. 
38  “Yãmb wʋmame tɩ b ra yeelame: ‘Nifr n dond nifu, tɩ yẽnd rond yẽnde.’
39  La mam yeta yãmba: Ra kɩɩs-y nin-wẽng ye. La ned sã n wẽ f rɩtg yɛgdgã, bɩ f tees-a yɛgdg a to wã me.
40  La ned sã n dat n tall foo n kẽng bʋʋd zĩigẽ sẽn na yɩl n deeg f tẽngr fuugu, bɩ f bas t’a reeg f zugẽ fuugã me.
41  Pãn-soaad sã n modg foo tɩ f tʋk zɩɩb n kẽn kilo a yembre, bɩ f kẽn kilo a yiibu.
42  Ned sã n kos foo bũmb bɩ f kõ-a, la ned sã n dat n peng* fo bũmb bɩ f ra zãgs ye. 
43  “Yãmb wʋmame tɩ b ra yeelame: ‘Fo tog n nonga f to, la f kisg f bɛya.’
44  La mam yeta yãmba: Nong-y y bɛɛbã, la y pʋʋsd neb nins sẽn namsd yãmbã yĩnga.
45  Woto la y wilgd tɩ y yaa y Ba sẽn be saasẽ wã kamba. Bala, bãmb kɩtdame tɩ b wĩntoogã zẽkd nin-wẽnsã la nin-sõma wã yĩnga, la b kɩtdẽ tɩ saagã niid nin-tɩrsã la sẽn ka-b tɩrsã yĩnga.
46  La yãmb sã n nong neb nins sẽn nong yãmbã bala, yãmb segda ne keoor sɩda? Yõor-yaood dɛɛgdbã me pa maand woto la?
47  La yãmb sã n pʋʋsd yãmb saam-biisã bala, yãmb maanda bõn-kãseng sɩda? Neb nins sẽn pa mi Wẽnnaamã me pa maand woto la?
48  Woto yĩnga, yãmb segd n zemsa zãnga,* wa yãmb Ba sẽn be saasẽ wã sẽn zems zãngã.
