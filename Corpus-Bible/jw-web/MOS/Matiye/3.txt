3  Kaoosg zugẽ, a Zãmbatiis wa n sɩnga mooneg Zide weoogẽ wã,
2  n yetẽ: “Tek-y yam, bala saasẽ Rĩungã kolgame.”
3  Sɩd-sɩda, yaa yẽ yell la no-rɛɛs a Ezayi sẽn da gomã. A yeelame: “Ned n zẽkd a koɛɛg weoogẽ wã n yetẽ: ‘Maneg-y-yã a Zeova* so-bukã! Rems-y b soayã tɩ yɩ tɩrse.’ ”
4  A Zã ra yera fuug sẽn wʋg ne yʋgemd kõbdo, la a sẽbg a sɛɛg ne gãongo. A rɩɩb ra yaa sʋya,* la sɩɩdo.
5  Nebã ra yita Zerizalɛm la Zide fãa, n paas tẽns nins fãa sẽn be Zʋrdẽ kʋɩlgã noorã n kẽnd yẽ nengẽ,
6  t’a lisd-b* Zʋrdẽ kʋɩlgẽ wã, la b vẽnegd b yel-wẽnã n togsdẽ. 
7  Yẽ sẽn yã Fariziẽ-rãmb la Sadiseẽ-rãmb wʋsg sẽn wat t’a lis-bã, a yeel-b lame: “Yãmb sẽn yaa wag-toos yagensã, ãnda n sagl yãmb tɩ y bao n põs Wẽnnaam sũ-puugrã sẽn watã?
8  Woto wã, bɩ y tʋm tʋʋm sẽn wilgd tɩ y teka yam n kos sugri.
9  Ra tags-y tɩ yãmb sẽn paam t’a Abrahaam yaa yãmb ba wã sekame ye. Bala mam yeta yãmb tɩ Wẽnnaam tõe n kɩtame tɩ kug-kãensã lebg a Abrahaam kamba.
10  Larã zoe n bee tɩɩsã yẽgẽ. Dẽnd tɩɩg ning fãa sẽn pa womd bi-sõma, b na n kɛɛg-a lame n lob bugmẽ.
11  Sã n yaa ne maam, mam lisda yãmb koomẽ, y sẽn tek yam n kos sugrã yĩnga. La sẽn na n pʋgl-a maamã yɩɩda maam. Mam pa zems tɩ pidg bãmb neooda meng ye. Bãmb na n lisa yãmb ne vʋʋsem sõngo, la ne bugum.
12  Bãmb zãada b kaorg* sẽn tar n yelgdẽ b nugẽ. B na n pɩɩsa b zɛɛgã zãnga, n wʋk koodã* n sui baoorẽ wã, la b yõog wudgã ne bugum sẽn pa tõe n kiisi.” 
13  Rẽ, a Zeezi yii Galile n wa a Zã nengẽ Zʋrdẽ kʋɩlgẽ wã, sẽn na yɩl t’a lis bãmba.
14  La a Zã baoome n na n gɩdg-ba, n yeele: “Yaa yãmb n da segd n lis maam. La bõe yĩng tɩ yãmb wat mam nengẽ?”
15  T’a Zeezi leoke: “Bas tɩ yɩ woto nanda, bala, segdame tɩ d maan bũmb nins fãa Wẽnnaam sẽn yeelã.”* Rẽ poore, a pa le gɩdg-b ye.
16  A Zeezi sẽn lis koomẽ wã, tao-tao bala b le pukame. La saasã pakame, t’a Zã yã vʋʋsem sõngã sẽn wõnd marwall t’a sigd bãmb zugu.
17  Sẽn paase, koɛɛg n yi saasẽ, n yeele: “Yãoã yaa mam Bi-ribla, mam sẽn nong a soabã. A taa mam yam.”
