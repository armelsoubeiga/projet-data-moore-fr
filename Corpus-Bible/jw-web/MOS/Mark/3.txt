3  Bãmb leb n tɩ kẽe karen-doog a ye pʋgẽ, la rao nug sẽn ki* n da be be.
2  La Fariziẽ-rãmbã ra gũusdame n get b sã n na n sãooga raoã Vʋʋsg daarã, tɩ bãmb paam n ning-b taale.
3  A Zeezi yeela rao ning nug sẽn ki* wã yaa: “Yik n wa tẽn-sʋka.”
4  Rẽ poore, bãmb sok-b lame: “Zemsame tɩ b maan bõn-sõng Vʋʋsg daar bɩ, bɩ n maan bõn-wẽnga, tɩ fãag ned* bɩ, bɩ n kʋ neda?” La b sĩndame n pa leok ye.
5  A Zeezi gesa nin-kãensã sẽn karg n gũbg bãmbã ne sũ-yikri, tɩ b sũurã sãam wʋsg ne-ba, b sũyã sẽn diglmã yĩnga. Rẽ poore, bãmb yeela raoã yaa: “Tẽeg f nugã.” Raoã tẽega a nugã, la a nugã vʋʋgame.
6  Rẽ la Fariziẽ-rãmbã yi-yã, n yɩ tao-tao n sɩng yẽsg ne a Erood poorẽ dãmbã sẽn na yɩl n paam a Zeezi n kʋ. 
7  La a Zeezi loogame n kẽng mogrã noor ne b karen-biisã, la neb kʋʋng sẽn yit Galile ne Zide n pʋg bãmba.
8  Neb kʋʋng n yi hal Zerizalɛm, Idume, Zʋrdẽ kʋɩlgã rʋʋndẽ, Tɩɩr la Sɩdõ meng n wa bãmb nengẽ, b sẽn wʋm bõn-kãsems nins bãmb sẽn maandã yĩnga.
9  B yeela b karen-biisã tɩ b bao koom-kogl-bil n pẽneg yambẽ, tɩ kʋʋngã ra wa dɩdg bãmb ye.
10  Bãmb sẽn sãoog neb wʋsgã yĩnga, sẽn da bẽed-b bã-kɛgemsã fãa ra wẽdgda taab n dat n sɩɩs bãmba.
11  Baa zĩn-dãmbã sã n da yã bãmba, b wõgemdeda bãmb taoor n kelem n yeele: “Yãmb yaa Wẽnnaam Biiga.”
12  La naoor wʋsgo, bãmb yeel-b lame tɩ b ra saag n gom bãmb yell ne neb a taabã ye. 
13  Bãmb dʋʋ tãng n bool neb nins b sẽn datã, la b waa bãmb nengẽ.
14  B yãka* rap piig la a yiibu, n bool sul-kãng nebã tɩ tʋm-tʋmdb me. Yaa sẽn na yɩl tɩ b yãagd bãmba, la b tʋmd-b tɩ b moondẽ,
15  la sẽn na yɩl tɩ b paam tõog n tõe n dig zĩn-dãmba. 
16  Sul-kãng neb piig la a yiibã b sẽn yãkã* yɩ a Sɩmo b sẽn pʋd a soab yʋʋr me t’a Pɩyɛɛrã,
17  a Zebede biig a Zak ne a Zak ba-biig a Zã (a Zeezi pʋda nin-kãens yʋʋr me tɩ Boanergɛs, sẽn dat n togs tɩ “Sa-tãs kom-dibli”),
18  a Ãndere ne a Filipi, a Bartelemi ne a Matiye, a Toma, a Alfe biig a Zake, a Taade, a Sɩmo b sẽn boond tɩ Yẽesem soabã,
19  la a Zida Iskariot sẽn yaa ned ning sẽn wa n zãmb bãmbã. Rẽ poore, bãmb tɩ kẽe roogẽ,
20  la kʋʋngã leb n tigma taaba, hal tɩ bãmb ra pa tõe n paam n dɩ rɩɩb meng ye.
21  La bãmb roagdbã sẽn wʋm dẽ, b waame n na n yõk bãmba, bala b ra yetame: “A zugã lebgame.”
22  Sẽn paase, gʋlsdbã sẽn yi Zerizalɛm n wa wã ra yetame: “A Beelzebull* n be ne bãmba, la bãmb rigda zĩn-dãmbã ne zĩn-dãmbã naabã maasem.”
23  Dẽ, a Zeezi sẽn bool-b tɩ b wa bãmb nengẽ poore, b wẽe yel-bũn n gom ne bãmb n yeele: “A Sʋɩtãan na n yɩɩ wãn n dig a Sʋɩtãana?
24  Soolem neb sã n wẽneg n zabd taaba, soolem-kãng pa tõe n kaoos ye.
25  La zak neb sã n wẽneg n zabd taaba, zag-kãng pa na n tõog n kaoos ye.
26  Woto me, a Sʋɩtãan sã n wẽneg n zabd ne a menga, t’a sẽn so b rãmbã welg taaba, a pa tõe n kaoos ye. A na n sãamame.
27  Sɩd-sɩda, ned kae sẽn tõe n kẽ pãng soab roogẽ, n wʋk a paoongã t’a pa reng n yõk pãng soabã n sẽb ye. Yaa rẽ poor bal la a tõe n zɛ a roogã teedo.
28  Mam yeta yãmb sɩd tɩ ninsaalbã na n paama sugr yel-wẽn fãa la tʋy fãa yĩnga.
29  La sẽn tʋʋs-a vʋʋsem sõngã pa na n paam sugr a bada. Yel-wẽnd sẽn ka sɛt taal n be a soab zugu.”
30  A Zeezi yeela woto, b sẽn da yet tɩ zĩn n be ne bãmbã yĩnga. 
31  La bãmb ma wã ne b ma-biisã waame n yas yɩnga. B tʋma ned t’a bool bãmba.
32  La kʋʋngã sẽn da zĩ n gũbg bãmbã yĩnga, b yeel-b lame: “Ade! Yãmb ma wã ne y ma-biisã bee yɩng n dat yãmba.”
33  La a Zeezi leok-b lame yaa: “Ãnda la mam ma, la ãnd dãmb la mam ma-biisi?”
34  La b gesa sẽn da zĩ-b n gũbg bãmbã n yeele: “Ad mam ma, la m ma-biisi!
35  Ned ning sẽn maand Wẽnnaam daabo, yẽ n yaa mam ma-bi-raoogo, m ma-bi-poaka, la m ma.”
