1  Koe-noog ning sẽn gomd a Zeezi Kirist sẽn yaa Wẽnnaam Bi-riblã yellã sɩngr la woto:
2  Yaa wa b sẽn da gʋls no-rɛɛs a Ezayi sebrã pʋgẽ wã: “(Ade! Mam tʋmda m koe-taasdã t’a reng fo taoore.* A na n segla fo sorã.)
3  Ned n zẽkd a koɛɛg weoogẽ wã n yetẽ: ‘Maneg-y-yã a Zeova* so-bukã! Rems-y b soayã tɩ yɩ tɩrse.’ ”
4  A Zãmbatiis ra bee weoogẽ wã n moond n yet nebã tɩ b reeg lisg n wilg tɩ b teka yam yel-wẽnã sugr yĩnga.
5  La Zide soolmã nebã fãa n paas Zerizalɛm nebã fãa ra yitame n kẽnd yẽ nengẽ, t’a ra lisd* bãmb Zʋrdẽ kʋɩlgẽ wã, la b vẽnegd b yel-wẽnã n togsdẽ.
6  A Zã ra yera fuug sẽn wʋg ne yʋgemd kõbdo, n sẽbg a sɛɛg ne gãongo, la a ra wãbd sʋy la a rɩt sɩɩdo.
7  A ra moondame n yetẽ: “Ned tõog sẽn yɩɩd maam n wat mam poorẽ. Mam pa zems tɩ yĩgimd n logs bãmb neooda wã loets ye.
8  Mam lisda yãmb koomẽ, la bãmb na n lisa yãmb vʋʋsem sõng pʋgẽ.” 
9  Wakat kãnga, a Zeezi yii Galile Nazarɛtã n wa, la a Zã lisa bãmb Zʋrdẽ kʋɩlgẽ wã.
10  La bãmb sẽn wa n yit koomẽ wã, tao-tao bala b yãa saasã sẽn pak tɩ vʋʋsem sõngã sẽn wõnd marwall sigd bãmb zugu.
11  La koɛɛg n yi saasẽ n yeele: “Fo yaa mam Bi-ribla, mam sẽn nong a soabã. Fo taa mam yam.” 
12  Tao-tao bala, vʋʋsem sõngã kɩtame t’a Zeezi kẽng weoogẽ wã.
13  Dẽ, bãmb paa weoogẽ wã rasem pis-naase, t’a Sʋɩtãan ra makd bãmba. B ra bee be ne we-rũmsã, la malɛgsã ra sõngda bãmba. 
14  La a Zã yõkrã poore, a Zeezi kẽnga Galile n tɩ moond Wẽnnaam koe-noogã
15  n yetẽ: “Wakat ning b sẽn yãkã taame, la Wẽnnaam Rĩungã kolgame. Bɩ y tek yam la y tẽ koe-noogã.” 
16  Bãmb sẽn wa n kẽnd Galile mogrã noore, b yãa a Sɩmo ne a Sɩmo ba-biig a Ãndere tɩ b lobd b zĩm-gãmba mogrã pʋgẽ, bala b ra yaa zĩm-yõgdba.
17  Dẽ, a Zeezi yeela bãmba: “Wa n tũ-y maam, tɩ mam na n kɩtame tɩ y yõg neba, wa y sẽn yõgd zĩmã to-to wã.”
18  La zĩig pʋgẽ, b basa b zĩm-gãmba wã n pʋg bãmba.
19  Bãmb sẽn kẽng taoor bilfu, b yãa a Zebede biig a Zak ne a ba-biig a Zã tɩ b be b koom-koglgã pʋgẽ n manegd b zĩm-gãmba,
20  la b yɩɩ tao-tao n bool-ba. Dẽ, b basa b ba a Zebede ne neb nins a sẽn da rɩk tʋʋmã koom-koglgã pʋgẽ, la b pʋg bãmba.
21  La bãmb kẽnga Kapɛrnawum. Vʋʋsg daarã sẽn ta wã bala, a Zeezi kẽnga karen-doogẽ wã n tɩ sɩng nebã zãmsgo.
22  La nebã sũy yɩɩ noog wʋsg ne b sẽn da zãmsd-b to-to wã, bala, b ra pa zãmsd-b wa gʋlsdbã ye. B ra gomda ne tõogo.
23  La wakat kãng tɩ rao n da be b karen-doogẽ wã tɩ zĩn tar-a n namsdẽ. A zẽka a koɛɛg n yeele:
24  “Nazarɛt rao a Zeezi, bõe la yãmb dat ne tõndo? Yãmb waame n na n sãam tõnd la? Mam mii yãmb sẽn yaa ned ningã vẽenega. Yãmb yaa Wẽnnaam Sõng Soabã!”
25  La a Zeezi tãs-a lame n yeele: “Sĩndi, la f yi n bas-a!”
26  La zĩnã sẽn kɩt tɩ raoã virs ne pãng poore, a kelma ne a pãngã fãa la a yi n bas-a.
27  Nebã yɛɛsa wʋsgo, la b sɩngame n yet taab yaa: “Wã yaa bõe? Bãmb sẽn zãmsd nebã to-to wã yaa toor fasɩ! Bãmb lengda baa zĩn-dãmbã, la b sakda bãmba.”
28  Dẽ, bãmb kibarã saaga tao-tao Galile soolmã fãa pʋgẽ. 
29  B sẽn yi karen-doogẽ wã, a Zeezi ne a Zak la a Zã tũ a Sɩmo ne a Ãndere n kuil b yirã.
30  La a Sɩmo reem-poakã ra gãee ne bãag t’a yĩnsã wɩnge. B yɩɩ tao-tao n gom a yell ne a Zeezi.
31  Bãmb sẽn kẽng a nengẽ, b gãda a nugã n tak-a t’a yiki. A yĩnsã sẽn da wɩngã sigame, t’a sɩng b yell gesgo. 
32  La zĩ-sobd sẽn wa n ta, wĩndgã kõom poore, nebã ra tara neb nins fãa sẽn bẽede, la zĩn-dãmb sẽn da tar b rãmbã n wat bãmb nengẽ,
33  la tẽngã gill ra tigma rignoorẽ wã.
34  Dẽ, bãmb sãooga neb wʋsg sẽn da tar bãas toor-toore, la b rig zĩn-dãmb wʋsgo. La b ra pa basd zĩn-dãmbã tɩ b gom ye. Bala, b ra miime tɩ bãmb la Kiristã.* 
35  Yibeoogã pĩnda, zĩigã sẽn wa n ket n yaa libsgu, a Zeezi yikame n yi n kẽng zĩig neb sẽn ka beẽ. B sẽn ta be, b sɩnga pʋʋsgo.
36  La a Sɩmo ne neb nins sẽn da be ne-a wã gẽesa bãmb zĩig fãa,
37  n yã bãmb n yeel-b yaa: “Nebã fãa gẽesda yãmba.”
38  La bãmb yeel-b lame: “Bɩ d kẽng zĩig a to tɩ m tɩ moon tẽn-yagsã pʋsẽ me. Bala, yaa bõn-kãng yĩng la mam wa-yã.”
39  A Zeezi saaga Galile soolmã fãa, n moond karen-dotẽ wã, la b rigd zĩn-dãmbã. 
40  Wãoor me n wa bãmb nengẽ, n kos bãmb hal n yĩgimd tẽng n yeel bãmb yaa: “Yãmb sã n dat bala, y tõe n kɩtame tɩ m lebg yɩlemde.”
41  Dẽ, a nimbãaneg yõka bãmba, tɩ b tẽeg b nug n sɩɩs-a la b yeele: “M datame! Bɩ f lebg yɩlemde.”
42  Zĩig pʋgẽ, wãoodã menema a yĩngẽ wã t’a lebg yɩlemde.
43  La nand t’a Zeezi bas raoã t’a looge, b keoog-a lame
44  n yeel-a yaa: “Ra saag n togs ned bũmb ye. La bɩ f kẽng n tɩ wilg f meng maan-kʋʋdã, la f kõ bũmb ning a Moyiiz sẽn wilgã f yɩlgrã yĩng tɩ yɩ kaset bãmb yĩnga.”
45  La raoã sẽn loogã, a sɩngame n gomd rẽ yell wʋsg n yelgd kibarã zĩig zãnga, hal t’a Zeezi ra pa le tõe n kẽ tẽng tɩ pa yɩ ne soosg ye. La bãmb ra zĩi we-keemsẽ, zĩis nins neb sẽn ka beẽ wã. Baasgo, nebã ra ket n yita zĩig fãa n wat bãmb nengẽ.
