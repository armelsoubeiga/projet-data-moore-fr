5  Dẽ, b taa mogrã rʋʋnde, Gerasa nebã soolmẽ.
2  La a Zeezi sẽn yi koom-koglgã pʋgẽ bala, rao zĩn sẽn tar n yi yaadẽ wã n seg bãmba.
3  A ra gãee yaadã sʋka, la hal sẽn ta wakat kãnga, ned baa a ye pa tõog n sẽb-a sõma, baa ne bãens meng ye.
4  Naoor wʋsgo, b sẽba a naoã ne a nusã ne bãense, la a kaoo bãensã. Ned baa a ye ra pa tar pãng sẽn sek na tõog-a ye.
5  Wakat fãa, a ra kaasda yaadã sʋk la tãensã zut wĩndg la yʋngo, la a rɩgsd kugã n bõot a yĩngã.
6  La a sẽn yã a Zeezi tɩ b ket yɩɩga, a zoeeme n wa yĩgimd bãmb taoore.
7  Dẽ, a zẽka a koɛɛg n kelem n yeele: “Zeezi, Wẽnnaam Sẽn-ka-to Biiga, bõe la yãmb dat ne maam? Mam kota yãmb tɩ y wẽen ne Wẽnd tɩ y pa na n nams maam ye.”
8  Bala, a Zeezi ra yet-a lame: “Zĩna, yi n bas raoã.”
9  La a Zeezi sok-a lame: “Fo yʋʋr la a bõe?” T’a leok yaa: “Mam yʋʋr la a Kʋʋngo, bala tõnd waoogame.”
10  La a kosa a Zeezi naoor wʋsgo, n yeel tɩ b ra rig bãmb n yiis tẽngã ye. 
11  La kurkuy wʋsg n da be tãngã sɛɛg n dɩtẽ.
12  Rẽ n so tɩ zĩn-dãmbã bõos bãmb n yeele: “Bɩ y kɩt tɩ d tɩ kẽ kurkuyã.”
13  T’a Zeezi kõ-b sore. Dẽ, zĩn-dãmbã yiime n tɩ kẽ kurkuyã, la kurkuyã na maan tus a yi wã fãa zoeeme n ta koakã, n yi sigdgẽ wã* n lʋɩ mogrã pʋg tɩ koomã rɩ-ba.
14  La kurkuyã gũudbã zoeeme n tɩ togs kibarã tẽngã pʋgẽ, la tẽn-kɩremsẽ wã. La nebã yiime n na n ges bũmb ning sẽn maanã.
15  Rẽ n so tɩ b wa a Zeezi nengẽ, n yã raoã zĩn ning yʋʋr sẽn boond t’a kʋʋngã sẽn da tar a soabã, t’a ning fut n zĩẽ, n mi a nenga. La bãmb yɛɛsa wʋsgo.
16  Sẽn paase, neb nins sẽn yã yɛlã sẽn yɩ to-to wã togs-b-la bũmb ning sẽn paam rao ning zĩn-dãmbã sẽn da tarã, la kurkuyã.
17  Dẽ, nebã kosa a Zeezi tɩ b yi bãmb soolmẽ wã. 
18  Bãmb sẽn wa n kẽed koom-koglgẽ wã, rao ning zĩnã sẽn da tarã kosame n na n tũ bãmba.
19  La bãmb pa sak ye. B yeel-a lame: “Leb yir f roagdbã nengẽ, n tɩ togs-b bũmb nins fãa a Zeova* sẽn maan n kõ foomã, la b sẽn zoe fo nimbãaneg to-to wã.”
20  Ra-kãng kẽngame n tɩ moon Dekapoll* soolmã tõre, n togs bũmb nins fãa a Zeezi sẽn maan n kõ yẽ wã. La linga nebã fãa wʋsgo. 
21  A Zeezi sẽn le pasg mogrã ne koom-koglgã n ta mogrã rʋʋndã, neb kʋʋng n tigim taab bãmb nengẽ. La a Zeezi ra bee mogrã noore.
22  Karen-doog taoor soab a yembr yʋʋr sẽn boond t’a Zayirus waame, la a sẽn yã bãmba, a yĩgimda bãmb taoore.
23  A kosa bãmb naoor wʋsg n yeele: “Mam bi-puglã rat n kiime.* M kotame tɩ y wa sɩɩs-a ne y nus t’a paam laafɩ n vɩɩmde.”
24  Dẽ, a Zeezi tũ-a lame, la neb kʋʋng n da pʋgd bãmba, n dɩdgd bãmba. 
25  La pag a ye n da bẽed bãag yʋʋm piig la a yiib t’a zɩɩm yita.
26  A namsa wʋsg* tɩpdb wʋsg nusẽ, n kẽes a paoongã fãa tɩbsgã pʋgẽ t’a yĩnsã pa sãoog ye. A bãagã ra pʋd n tara kengre.
27  A sẽn wʋm a Zeezi kibarã, a wẽdga kʋʋngã bãmb poorẽ wã n wa sɩɩs bãmb zugẽ fuugã.
28  Bala yẽ ra yetame yaa: “Mam sã n sɩɩs bãmb zugẽ fuugã bala, mam na n paama laafɩ.”
29  La zĩig pʋgẽ, a zɩɩmã sẽn da yitã yõkame, t’a bãng t’a bã-kɛgengã sãoogame. 
30  Tao-tao bala, a Zeezi bãngame tɩ pãng n yi bãmb nengẽ. B paa kʋʋngã sʋk n wẽnemd n soke: “Ãnd n sɩɩs mam zugẽ fuugã?”
31  La b karen-biisã yeela bãmb yaa: “Yãmb neeme tɩ kʋʋngã rɩdgda yãmba, la y sokdẽ: ‘Ãnda n sɩɩs maam?’ ”
32  La a Zeezi ra geta sẽn karg-b n gũbg bãmbã n dat n bãng sẽn sɩɩs-a bãmbã.
33  Pagã yɛɛsame n digd a sẽn mi bũmb ning sẽn paam-a wã yĩnga, n kolg n yĩgimd bãmb taoor n togs bãmb sɩdã zãnga.
34  Bãmb yeela pagã yaa: “M biiga, fo tẽebã kɩtame tɩ f paam laafɩ. Kẽng ne laafɩ, n paam f meng ne f bã-kɛgengã.” 
35  Bãmb sẽn wa n ket n gomdã, rap kẽer n yi karen-doog taoor soabã zakẽ n wa yeele: “Yãmb bi-puglã kiime! Bõe yĩng tɩ y na n le nams Karen-saambã?”
36  La a Zeezi wʋma b goamã, n yeel karen-doog taoor soabã yaa: “Ra maan dabeem ye.* Fo we n tall tẽebo.”
37  La bãmb pa sak tɩ neb a taab tũ bãmba, sã n pa a Pɩyɛɛr ne a Zak n paas a Zak ba-biig a Zã bala. 
38  Woto, bãmb taa karen-doog taoor soabã zakẽ n yã nebã sẽn maand bʋʋrã, la neb nins sẽn yãbd n wiisdẽ wã.
39  Bãmb sẽn kẽ wã, b yeel-b lame: “Bõe yĩng tɩ yãmb yãbd la y maand bʋʋr a woto? Biigã pa ki ye, a gõeeme.”
40  Nebã sẽn wʋm dẽ, b sɩnga bãmb yaalgo. La a Zeezi kɩtame tɩ b fãa yi, la b peeg biigã ba ne a ma n paas neb nins sẽn tũ bãmbã tɩ b kẽ zĩig ning biigã sẽn da be wã.
41  Dẽ, bãmb gãda biigã nug n yeel-a: “Talita kumi,” sẽn dat n togs yaa: “Bi-pugla, mam yeta foom tɩ f ‘yiki!’ ”
42  La tao-tao bala, bi-puglã yikame n sɩng kẽna. (A ra tara yʋʋm piig la a yiibu.) Zĩig pʋgẽ, bi-puglã roagdb sũy yɩɩ noog wʋsg tɩ b kɩdme.
43  La bãmb keoog-b lame* tɩ b ra sak tɩ ned bãng bũmb ning sẽn maanã, la b paas tɩ b bao rɩɩb n kõ bi-puglã.
