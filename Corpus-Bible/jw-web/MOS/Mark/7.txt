7  La Fariziẽ-rãmbã ne gʋlsdb kẽer sẽn yi Zerizalɛm wa n tigma taab a Zeezi nengẽ.
2  B yãa b karen-biis kẽer sẽn dɩt rɩɩb ne nus-rẽgdo, rat n yeel tɩ ne nus sẽn pa pegse.*
3  (Bala, Fariziẽ-rãmbã ne Zʋɩf-rãmbã fãa ra tũuda pĩnd wẽndẽ nebã minund ne b sũy fãa, n da pa rɩt tɩ b pa reng n pegs b nus n tãag b kãntɩɩs ye.
4  B sã n da yi raag n wa, b pa rɩt tɩ b pa reng n so koom ye. Minund a taab me la b ra tar n tũud ne b sũur fãa. Wala makre, b ra losda ko-teesã ne yubli wã n paas zũud laasã koomẽ.)
5  Rẽ n so tɩ Fariziẽ-rãmbã ne gʋlsdbã sok bãmb yaa: “Bõe yĩng tɩ yãmb karen-biisã pa tũud pĩnd rãmbã minundã, n dɩt rɩɩbã ne nus-rẽgdo?”
6  Bãmb yeel-b lame: “Pʋ-lik rãmba, a Ezayi sẽn togs bãngr-gomd ning yãmb zugã sɩd zemsame. A gʋlsame: ‘Nin-kãensã waoogda maam ne b no-bɩmse, la b sũyã zãra ne maam.
7  Bũmb nins b sẽn maand mam yʋʋr yĩngã yaa zaalem, bala, yaa ninsaalb tõod la b zãmsd nebã.’
8  Yãmb basda Wẽnnaam noyã, n tũud ninsaalb minund ne y sũur fãa.” 
9  Bãmb leb n yeel-b lame: “Yãmb maanda sɩlem n basd Wẽnnaam noyã sẽn na yɩl n sak y minungã.
10  Wala makre, a Moyiiz yeelame: ‘Waoog f ba la f ma,’ la tɩ ‘Ned sã n tʋʋs* a ba wall a ma bɩ b kʋ-a.’
11  La yãmb yetame, ‘Rao sã n yeel a ba bɩ a ma: “Bũmb ning fãa mam sẽn tar tɩ tõe n naf yãmbã yaa korbã (sẽn dat n yeel tɩ kũun b sẽn kõ Wẽnnaam),” ’
12  yãmb pa le sakd tɩ yẽ maan baa fʋɩ n kõ a ba bɩ a ma ye.
13  Woto, yãmb minungã y sẽn wilgd neb a taabã yĩnga, y kɩtame tɩ Wẽnnaam sẽn yeelã lebg zaalem. La y maanda bũmb wʋsg sẽn wõnd woto.”
14  Bãmb leb n boola kʋʋngã n yeel-ba: “Bɩ yãmb fãa kelg maam, n wʋm m goamã võore.
15  Pa bũmb ning sẽn kẽed ninsaal pʋgẽ wã n tõe n dẽgm-a ye. Yaa bũmb nins sẽn yit a pʋgẽ wã n dẽgemd-a.”
16  *—⁠—⁠ 
17  La bãmb sẽn bas kʋʋngã n tɩ kẽ roogẽ, b karen-biisã soka bãmb sogsg yel-bũndã wɛɛngẽ.
18  Rẽ la b yeel-b yaa: “Yãmb me pa wʋmd yɛlã võor wa bãmb la? Yãmb pa mi tɩ pa bũmb ning sẽn kẽed ninsaal pʋgẽ wã n tõe n dẽgm-a la?
19  Bala, pa kẽed a sũurẽ wã ye. Kẽeda a pʋʋrẽ wã, n wa tɩ yi we-kɛɛnga.” Woto, bãmb wilgame tɩ rɩɩb fãa yaa yɩlemde.
20  Bãmb paasame: “Yaa bũmb ning sẽn yit ninsaal pʋgẽ wã n dẽgemd-a.
21  Bala, yaa ninsaalbã sũyẽ wã la tags-wẽnsã yita: Raglem tʋʋma,* wagdem, nin-kʋʋre,
22  yoobo, rat-tɩ-looge, tʋʋm-wẽnse, zãmbo, nin-yoolem,* to bũmb tʋlgre, tʋya, tɩtaam, la yalemdo.
23  Bõn-kãensã fãa sẽn yaa wẽnsã yita ninsaal pʋgẽ. Bãmb n dẽgemd-a.” 
24  A Zeezi yikame n yi be n kẽng Tɩɩr ne Sɩdõ soolmẽ wã. B sẽn ta be, b kẽe roogẽ n da pa rat tɩ ned bãng ye. La b pa tõog n solg ye.
25  Tao-tao bala, pag a ye sẽn tar bi-pugl tɩ zĩn tar-a n wʋm bãmb kibarã, n wa yĩgimd bãmb taoore.
26  Pagã ra yaa Gɛrke, n be* Fenisi, Siiri soolmẽ wã. A ra kota a Zeezi n pẽdgdẽ tɩ b rig zĩnã t’a yi n bas a bi-puglã.
27  La bãmb yeel-a lame: “Bas tɩ kambã rɩ n tɩg nanda, bala pa zems tɩ b rɩk kambã rɩɩb n lob ba-bi ye.”
28  La a leoka bãmb n yeele: “Zu-soaba, yaa sɩda. La ba-bi wã yaool n dɩta kom-bõonegã rɩ-zersã taablã tẽngre.”
29  Rẽ la a Zeezi yeel-a yaa: “Fo sẽn yeel woto wã yĩnga, bɩ f kẽng tɩ zĩnã yiime n bas fo bi-puglã.”
30  Dẽ, a kuila a yir n tɩ mik tɩ bi-bilfã gãe gãagã zugu, tɩ zĩnã pa le tar-a ye. 
31  A Zeezi sẽn yi Tɩɩr soolmẽ wã n lebgdẽ, b tũu Sɩdõ n pasg Dekapoll* soolmã n wa Galile mogrã sẽnese.
32  Be, b talla rao sẽn yaa wʋnga, la sẽn pa tõe n gom sõma n wa bãmb nengẽ, n kos bãmb tɩ b tik-a ne b nugu.
33  La a Zeezi tall-a lame n yi kʋʋngã sʋka. Rẽ poore, b ninga b nug-bi wã raoã tʋbẽ wã la b tʋbse, n yaool n sɩɩs a zɩlemdã.
34  La b zẽka b neng n tees yĩngri, n wẽ sir la b yeel-a: “Efata,” sẽn dat n togs yaa: “Yoke.”
35  Dẽ, a tʋbã yoosame. A zɩlemdã lakame t’a sɩng n gomd sõma.
36  La a Zeezi yeel-b lame tɩ b ra saag n togs ned baa a ye. La baa bãmb sẽn da yet nebã tɩ b ra gomã, b ra moondame n togsd b taabã.
37  Sɩd me, b sũyã ra yaa noog wʋsg tɩ b yetẽ: “Bãmb maanda bũmb fãa sõma. Bãmb kɩtdame meng tɩ wʋms wʋmdẽ, tɩ mugs gomda.”
