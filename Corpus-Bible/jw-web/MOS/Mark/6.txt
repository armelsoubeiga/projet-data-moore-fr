6  A Zeezi yii be n kẽng bãmb meng tẽngẽ wã, la b karen-biisã tũu bãmba.
2  Vʋʋsg daarã sẽn ta, b sɩnga nebã zãmsg karen-doogẽ wã. La linga neb nins sẽn da kelgd bãmbã fãa la bal wʋsgo, tɩ b yeele: “Yɛ la ra-kãngã zãms bõn-kãensã? Bõe yĩng tɩ ra-kãngã paam yam a woto, la bõe n kɩt t’a tõe n maan yel-soalma?
3  Pa ra-wãadã sẽn yaa a Maari biiga, t’a ma-biisã yaa a Zak la a Zozɛfe, n paas a Sɩmo ne a Zida wã la? A ma-bi-pogsã pa be ne tõnd sɩda?” Rẽ kɩtame tɩ b pa tẽ a Zeezi ye.
4  La a Zeezi yeel-b lame: “No-rɛɛs pa paamd paoogr tɩ sã n pa a meng tẽngẽ, a roagdb sʋka, la a meng yir ye.”
5  Rẽ kɩtame tɩ bãmb pa maan yel-soalem beenẽ, sã n pa b sẽn tik neb a wãn bal sẽn bẽed ne b nusi, n sãoog-bã.
6  B sẽn pa tall tẽebã linga a Zeezi wʋsgo. La bãmb gilga tẽn-bõones nins sẽn pẽ be wã n zãms nebã. 
7  B boola Piig la a yiibã, n tʋm-b yiib-yiibu, la b kõ-b tõog tɩ b tõe n dig zĩn-dãmba.
8  Sẽn paase, bãmb yeel-b lame tɩ b ra zã baa fʋɩ so-toakã yĩnga, sã n pa rasaar bala. B pa segd n zã buri, rɩɩb korgo, la ligd* b sẽbdsẽ wã ye.
9  B ra segd n pida neooda, la b pa segd n yeelg fu-yord a yiib* ye.
10  B yeel-b lame me: “Yãmb sẽn ta zĩig ning fãa, y sã n kẽ zak pʋgẽ bɩ y pa be n tãag y sẽn na n yi tẽn-kãnga.
11  La zĩig ning fãa b sẽn pa reeg yãmb wall b sẽn pa kelg yãmba, y sã n wa yit zĩ-kãng bɩ y pĩms tom ning sẽn be y naoẽ wã tɩ yɩ kaset bãmb yĩnga.”
12  Dẽ, b loogame n tɩ moon n togs nebã tɩ b segd n teka yam n kos sugri.
13  B riga zĩn-dãmb wʋsgo, la b sõ bãad-rãmb wʋsg kaam n sãoog-ba. 
14  La rĩm a Erood wʋma rẽ, bala a Zeezi yʋʋrã ra yiime, tɩ nebã yetẽ: “A Zãmbatiis vʋʋgame n yi kũ-rãmb sʋka, la yaa rẽ yĩng la a sẽn maand yel-soalmã.”
15  La kẽer da yetame: “Yaa a Eli,” tɩ sãnda yetẽ: “Yaa no-rɛɛs wa pĩnd wẽndẽ no-rɛɛsdbã.”
16  La a Erood sẽn wʋm dẽ wã, a yeelame: “Zã ning mam sẽn fiuug a soab zugã vʋʋgame.”
17  Bala, a Erood meng ra kɩtame tɩ b yõk a Zã n sẽb n sui bãens roogẽ, a Erodiyaad sẽn da yaa yẽ ba-biig a Filip pagã poorẽ, yẽ sẽn dɩk n maan a pagã yĩnga.
18  Bala a Zã ra yeta a Erood yaa: “Pa zems tɩ yãmb peeg y ba-biig pag n maan y pag ye.”
19  Rẽ n so t’a Erodiyaad sũurã ra puud ne-a t’a rat n kʋ-a. La a ra pa tõe ye.
20  Bala a Erood ra zoeta a Zã, a sẽn da mi t’a yaa nin-tɩrg la Wẽnnaam nedã yĩnga, n da pa rat tɩ bũmb paam-a ye. A sã n da kelg a Zã goamã n sa, a pa mi a sẽn na n maan-a bũmb ning ye. Baasgo, a ra ket n kelgd-a-la ne sũ-noogo. 
21  La a Erood sẽn wa n segl zaabr dɩɩb a rogem daar tẽegr kibs yĩng n bool a nanambsã, soda-nanambsã la Galile nin-kãsemsã, a Erodiyaad paama weere.
22  A Erodiyaad bi-puglã kẽeme n sao tɩ yɩ a Erood ne neb nins sẽn zĩ ne-a n dɩtẽ wã noogo. Rĩmã yeela bi-puglã yaa: “Kos maam bũmb ning fãa f sẽn dat tɩ m na n kõ-f lame.”
23  A pʋd n wẽename n yeel-a: “Fo sẽn kos maam bũmb ning fãa, m na n kõ-f lame. Baa yaa m soolmã pʋɩ-sʋka.”
24  Dẽ, a yiime n tɩ sok a ma wã yaa: “Bõe la m segd n kose?” T’a yeele: “A Zãmbatiis zugã.”
25  A yɩɩ tao-tao n kẽng rĩmã nengẽ n tɩ kos-a n yeele: “Mam datame tɩ y sagl a Zãmbatiis zugã laag pʋgẽ n wa kõ maam mas-masã.”
26  Baa rẽ sẽn sãam rĩmã sũur wʋsgã, a wẽenegã yĩng n paas a sãambã yĩnga, a ra pa rat n zãgs bi-puglã kosgã ye.
27  Rẽ n so tɩ rĩmã tʋm dapoe-bil zĩig pʋgẽ, n yeel-a t’a tɩ tall a Zã zugã n wa. A yiime, n tɩ fiuug a zugã bãensã roogẽ,
28  n sagl laag pʋgẽ n wa kõ bi-puglã, tɩ bi-puglã reeg n tɩ kõ a ma wã.
29  A Zã karen-biisã sẽn wʋm dẽ, b wa n dɩka a kũumã n tɩ mum yaoogẽ. 
30  Tʋm-tʋmdbã tigma taab a Zeezi nengẽ n togs bãmb bũmb nins fãa b sẽn maanã, la b sẽn zãms nebã.
31  La a Zeezi yeel-b lame: “Wa-y tɩ d kẽng zĩig neb sẽn ka beẽ n tɩ vʋʋs bilfu.” Bala, neb wʋsg ra watame la b loogdẽ, hal tɩ b ra pa tar sẽk n na n dɩ meng ye.
32  Dẽ, b kẽe koom-koglgã n na n kẽng zĩig neb sẽn ka beẽ.
33  La neb n yã bãmb loogrã, tɩ wʋsg bãng rẽ. Nebã yii galʋ-tẽnsã fãa pʋsẽ, n zoe ne nao n deng bãmb beenẽ.
34  A Zeezi sẽn yi koom-koglgã pʋgẽ, b yãa kʋʋng sẽn yaa kãseng tɩ b nimbãaneg yõk-ba. Bala, b ra yaa wa piis sẽn ka tar kɩɩm ye. Bãmb sɩngame n zãmsd-b bũmb wʋsgo. 
35  La zĩigã sẽn wa n dat n sobge, b karen-biisã kolga bãmb n yeele: “Zĩ-kãngã yaa weoogo, tɩ zĩigã kolg sobgr me.
36  Bɩ y bas nebã tɩ b looge, sẽn na yɩl tɩ b kẽng pʋtã* la tẽn-bõones nins sẽn pẽ ka wã pʋsẽ n tɩ ra rɩɩbo.”
37  La bãmb leok-b lame yaa: “Bɩ y bao bũmb n kõ-b tɩ b rɩ.” Rẽ la b yeel a Zeezi: “Tõnd segd n tɩ raa bur deniye* kobs-yi n kõ nebã tɩ b rɩ bɩ?”
38  Bãmb soka karen-biisã yaa: “Yãmb tara bur a wãna? Tɩ ges-y-yã!” Bãmb sẽn tɩ gese, b wa n yeelame: “Bur a nu, n paas zĩm a yiibu.”
39  La a Zeezi yeela nebã fãa tɩ b zĩnd sul-sul mo-maasã zugu.
40  Dẽ, nebã zĩnda koabg-koabga, la pis-nu-nu.
41  Bãmb rɩka bur a nu wã ne zĩm a yiibã, n nak b neng n tees yĩngr n pʋʋse. Rẽ poore, bãmb kaoo burã n kõ b karen-biisã tɩ b reeg n kõ nebã. La b weela zĩm a yiibã nebã fãa yĩnga.
42  B fãa rɩɩme n tɩge,
43  la b tigsa burã sẽn kellã tɩ pid yaas piig la a yiibu, zĩmã sẽn pa naage.
44  Neb nins sẽn wãb burã yɩɩ rap tus a nu. 
45  La tao-tao bala, b kɩtame tɩ b karen-biisã kẽ koom-koglgã n deng bãmb taoor mogrã rʋʋnd Betsayida sẽnese, tɩ bãmb yõdg n kuils kʋʋngã.
46  Bãmb sẽn pʋʋs nebã wẽnd-na-taas poore, b rʋʋ tãng zug n na n pʋʋse.
47  Zĩigã sẽn wa n sobgã tɩ koom-koglgã bee mogrã sʋka, la bãmb da yaa b ye tẽn-koɛɛngẽ wã.
48  La bãmb sẽn yã tɩ karen-biisã ra maooda wʋsg ne koomã gaab sobgã sẽn da segd-bã yĩnga, sẽn wa n kolg tõd-beoogo,* bãmb babs-b lame, n da kẽnd mogrã zugu. La b maana wa b na n loog-b lame.*
49  Karen-biisã sẽn yã bãmb tɩ b kẽnd mogrã zugã, b kelmame n yeele: “Yaa bõn-bãnde!”
50  Bala, b fãa yãa bãmb n yɛɛs wʋsgo. La a Zeezi yɩɩ tao-tao n gom ne-b n yeele: “Keng-y y pelse! Yaa maam. Da zoe-y rabeem ye.”
51  Dẽ, bãmb kẽe koom-koglgã pʋgẽ n bʋʋg bãmba, la sobgã yõkame. Rẽ linga karen-biisã wʋsgo,
52  bala, b ra pa wʋm yel-solemd ning b sẽn maan n pʋɩ burã võor ye. La b yamã ra nan pa lik tɩ b tõe n wʋm yɛlã võor sõma ye. 
53  B sẽn pɩʋʋg n ta tẽn-koɛɛngẽ wã, b waa Zenezarɛt sẽnes n yals koom-koglgã zĩig sẽn pẽ be.
54  La b sẽn yi koom-koglgã pʋgẽ bala, nebã bãnga a Zeezi.
55  B zoeeme n saag soolem-kãng fãa, n tall neb nins sẽn bẽedã gãas zut n wa zĩig ning b sẽn wʋm t’a Zeezi beeme wã.
56  La bãmb sã n kẽ tẽn-bil wall galʋ-tẽng ning fãa, pa rẽ bɩ tẽn-kɩreng ninga, nebã ra gãnegda bãad-rãmbã raasẽ wã, la b kos bãmb tɩ b bas tɩ b sɩɩs baa yaa bãmb zugẽ fuugã noore. La sẽn sɩɩs-b fuugã noorã fãa paama laafɩ.
