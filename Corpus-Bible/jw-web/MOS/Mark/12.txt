12  Dẽ, a Zeezi sɩngame n gomd ne bãmb ne yel-bũn n yeele: “Rao n da sel viyn a pʋʋgẽ n wẽ yãgr n gũbg-a, n tuk vẽ wẽkr bok be la a me gasgo. Rẽ poore, a rɩka pʋʋgã n gũnug koaadba, la a kẽng tẽn-zẽnga.
2  Viyn wã wobr wakat sẽn wa n ta, a tʋma a tʋm-tʋmd koaadbã nengẽ, t’a tɩ reeg viyn biis nins sẽn yaa a pʋɩɩrã n wa.
3  La b yõk-a lame n pãbe, n lebs-a nug-zaala.
4  A le tʋma tʋm-tʋmd a to bãmb nengẽ, la b pogla yẽ soabã zugã, la b yaal-a.
5  A tʋma a to me, la b kʋ-a lame. A leb n tʋma tʋm-tʋmdb wʋsgo, tɩ b pãb kẽere, la b kʋ sãnda.
6  Ned a to la a ra tara, tɩ yaa a bi-nongre. A tʋma yẽ bãmb nengẽ yaoolem, n tagsdẽ yaa: ‘B na n waooga m bi-riblã.’
7  La koaadbã goma ne taab n yeele: ‘Yaa yãoã la rogem-pʋɩɩrã soaba. Wa-y tɩ d kʋ-a, n soog a rogem-pʋɩɩrã.’
8  Dẽ, b yõk-a lame n kʋ, la b rɩk-a n yiis viyn pʋʋgã pʋgẽ.
9  Bõe la viyn pʋʋgã soab na n maane? A na n waame, n kʋ koaadbã, la a rɩk viyn pʋʋgã n kõ neb a taaba.
10  Yãmb zɩ n karem Gʋls-sõamyã zĩig ning sẽn yeel tɩ ‘Kugr ning tãn-metbã sẽn zãgsã n lebg pãng kugri,*
11  la tɩ rẽ yita a Zeova* nengẽ, la a yaa bõn-kãseng tõnd nifẽ’ wã la?” 
12  Dẽ, b da rat n yõka a Zeezi, bala, b bãngame tɩ yaa bãmb yĩng la b sẽn wẽ yel-bũndã, la b ra yɛɛsda kʋʋngã. Rẽ n so tɩ b bas a Zeezi n looge. 
13  Rẽ poore, b tʋma Fariziẽ-rãmbã kẽer ne a Erood poorẽ dãmbã sẽn na yɩl tɩ b bẽd a Zeezi b goamẽ wã n yõke.
14  B sẽn ta wã, b yeela a Zeezi yaa: “Karen-saamba, tõnd miime tɩ yãmb yaa sɩd soaba, la tɩ y pa baood ninsaalb pẽgr ye. Bala, y pa get ned yalẽ ye. Y zãmsda nebã sɩd Wẽnnaam sorã wɛɛngẽ. Bɩ y togs-d wɛ! Zemsame tɩ d yao a Sezaar yõor-yaoodã bɩ, bɩ pa zemse?
15  D segd n yaoome bɩ, bɩ d pa segd n yao?” La a Zeezi sẽn bãng tɩ b yaa pʋ-lik rãmbã, b yeel-b lame: “Bõe yĩng tɩ yãmb makd maam? Wa-y ne deniye* a ye ka tɩ m gese.”
16  B talla deniye n wa, t’a Zeezi sok-ba: “Yaa ãnda naand la a gʋlsem la woto?” Tɩ b leok yaa: “A Sezaare.”
17  Dẽ, a Zeezi yeel-b lame: “Bɩ y kõ a Sezaar bũmb nins sẽn yaa a Sezaar dẽndã, la y kõ Wẽnnaam bũmb nins sẽn yaa Wẽnnaam dẽndã.” La a Zeezi sẽn leok to-to wã ling-b-la wʋsgo. 
18  Rẽ poore, Sadiseẽ-rãmbã sẽn yet tɩ kũum vʋʋgr ka be wã waame, n sok bãmb yaa:
19  “Karen-saamba, a Moyiiz gʋlsame n yeel tɩ ned ba-biig sã n ki n bas paga, n yaool n pa bas biiga, a ba-biigã segd n dɩka pagã, n dog kamb n kõ kiidã.
20  Ba-biis a yopoe n da be. Pipi soabã rɩka paga, la a maana kaalem n pa bas biig ye.
21  La yiib-n-soabã rɩka pagã, la a kiime n pa bas biig ye. Yɩɩ woto me ne tãab-n-soabã.
22  Ba-biis a yopoe wã baa a ye pa bas biig ye. Sẽn na n baase, pagã me kiime.
23  Ãnda n na n soog pagã kũum vʋʋgrã sasa? Bala, b yopoe wã fãa rɩk-a lame n maan b paga.”
24  A Zeezi leok-b lame n yeele: “Yãmb pa mi Gʋls-sõamyã, la y pa mi Wẽnnaam pãngã me ye. Yaa rẽ n kɩt tɩ yãmb be tudgr pʋgẽ wã.
25  Bala, b sã n wa vʋʋg n yi kũ-rãmb sʋka, rapã pa kẽed kãadem, la b pa kõt pagb sɩdb me ye. B yaa wa malɛgsã sẽn be saasẽ wã.
26  La sã n yaa ne kũum vʋʋgrã yelle, yãmb pa karem a Moyiiz sebrã pʋgẽ, kibar ning sẽn gomd gõos tuugã yellã pʋgẽ tɩ Wẽnnaam yeel-a lame: ‘Mam yaa a Abrahaam Wẽnnaam, n yaa a Izaak Wẽnnaam, n le yaa a Zakoob Wẽnnaam’ la?
27  Bãmb pa kũ-rãmb Wẽnnaam ye. B yaa nin-vɩɩs Wẽnnaam. Yãmb tudga hal wʋsgo.” 
28  Gʋlsdbã nin-⁠yend sẽn wa be n kelg b no-koeemdã. La a sẽn bãng t’a Zeezi leokrã zemsame wã, a soka bãmb yaa: “Tõogã noyã fãa sʋka, bʋg n yaa pipi?”*
29  A Zeezi leokame yaa: “Pipi soabã la woto: ‘Israyɛlle, kelge, a Zeova* sẽn yaa tõnd Wẽnnaamã yaa Zeova-yɛnga,*
30  la fo tog n nonga a Zeova* sẽn yaa fo Wẽnnaamã ne f sũurã fãa, ne f sɩɩgã* fãa, ne f yamã fãa, la ne f pãngã fãa.’
31  Yiib-n-soabã yetame: ‘Fo tog n nonga f to wa f menga.’ Noor a to kae n yɩɩd no-kãensã ye.”
32  Gʋlsdã yeela bãmb yaa: “Karen-saamba, yãmb goma sõma, tɩ yaa sɩd me. ‘Bãmb yaa b yembre. B to kae ye.’
33  Nong bãmb ne f sũurã fãa, ne f yamã fãa, ne f pãngã fãa, la f nong f to wa f meng tara yõod wʋsg n yɩɩd maand sẽn yõogd bugum, la maand a taabã.”
34  Dẽ, a Zeezi sẽn bãng t’a leoka sõma wã, b yeel-a lame: “Fo pa zãr ne Wẽnnaam Rĩungã ye.” La ned baa a ye pa le paam daood n sok bãmb sokr ye. 
35  La a Zeezi sẽn da ket n zãmsd nebã wẽnd-doogẽ wã, b sokame: “Maana wãn tɩ gʋlsdbã yetẽ tɩ Kiristã yaa a Davɩɩd biiga?
36  Vʋʋsem sõngã vẽnega a Davɩɩd meng t’a yeele: ‘A Zeova* yeela mam Zu-soabã yaa: “Zĩnd mam nug-rɩtgo, n tãag m sẽn na n ning f bɛɛbã f naoã tẽngre.” ’
37  A Davɩɩd meng boonda bãmb tɩ Zu-soaba. Woto wã, b yɩta wãn n tõog n yɩ a Davɩɩd biiga?” La kʋʋngã ra kelgda bãmb ne sũ-noogo.
38  Sẽn paase, bãmb sẽn zãmsd nebã, b wa n yeelame: “Gũus-y y mens ne gʋlsdbã sẽn dat n gõod ne kasaab-wogdo, la sẽn nong nebã sẽn na n pʋʋsd bãmb raasẽ wã.
39  B nonga taoor zĩis* karen-dotẽ wã, la naam zĩis tigã zĩisẽ.
40  B rɩta pʋg-kõapã paoongo,* la b pʋʋsd pʋʋs-wogd n dat tɩ nebã pẽg-ba. Bãmb sɩbgrã na n yɩɩga neb a taabã.” 
41  La a Zeezi tɩ zĩndame n tees ligdã kogend sẽn beẽ wã, n get kʋʋngã sẽn ningd ligdã to-to kogendẽ wã. La rakãag-rãmb wʋsg ra ningda ligd-koeems wʋsgo.
42  La pʋg-kõor sẽn yaa naong soab n wa n ning ligd-koeems a yiib sẽn pa zem baa fʋɩ.*
43  Dẽ, bãmb boola b karen-biisã, n yeel-ba: “Mam yeta yãmb sɩd tɩ pʋg-kõ-kãngã sẽn yaa naong soabã ningame n yɩɩg neb nins fãa sẽn ning ligd kogendẽ wã.
44  Bala, b fãa yãka ligd ning b sẽn paam tɩ sek n kellã pʋgẽ n ningi, la yẽ sẽn yaa naong soabã, a ninga a sẽn tarã zãnga, a sẽn teeg bũmb ning n na n vɩɩmdã fãa.”
