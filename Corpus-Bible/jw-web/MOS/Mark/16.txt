16  Dẽ, Vʋʋsg daarã sẽn wa n loogã, a Maari sẽn yit Magdala wã ne a Zak ma a Maari n paas a Salome raa kaam toor-toor sẽn tar yũ-noogo, n na n tɩ ning a Zeezi kũumã.
2  La semennã pipi daarã* yibeoog pĩnda, wĩntoogã sẽn wa n pukdẽ wã, b kẽnga yaoogẽ wã.
3  B ra yeta taaba: “Ãnda n na n bilim kugrã n lak n bas yaoogã noor n kõ tõndo?”
4  La b sẽn zẽk b nens n gese, b yãame tɩ kugrã bilmame n lak n bas yaoogã noore, baa ne kugrã sẽn da yaa bedr wʋsgã.
5  B sẽn kẽ yaoogã pʋgẽ, b yãa bi-bɩɩg sẽn yer kasaab-pɛɛlg n zĩ rɩtgã. La b yɛɛsa wʋsgo.
6  A yeel-b lame: “Ra zoe-y rabeem ye. Yãmb gẽesda Nazarɛt rao a Zeezi b sẽn kʋ ra-lukã zugã. Bãmb vʋʋgame. Bãmb pa be ka ye. Ges-y-yã, ad zĩig ning b sẽn da gãneg bãmbã.
7  La bɩ y kẽng n tɩ togs bãmb karen-biisã ne a Pɩyɛɛr yaa: ‘Bãmb denga yãmb taoor n dabd Galile. Yãmb na n yãa bãmb beenẽ wa b sẽn da togs yãmbã.’ ”
8  Dẽ, b sẽn yi yaoogẽ wã, b zoee ne rabeem, hal n da rigda. La b sẽn da yɛɛsdã yĩnga, b pa yeel ned baa a ye bũmb ye.*
