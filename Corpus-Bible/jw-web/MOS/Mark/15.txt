15  La yibeoogã pĩnda, maan-kʋʋdbã taoor dãmb n paas nin-buiidã kãsem-dãmb ne gʋlsdbã, rat n yeel tɩ Sãnedrẽ wã tõr yẽsa ne taaba, n sẽb a Zeezi n tall-b n tɩ ning a Pɩlat nugẽ.
2  Dẽ, a Pɩlat soka bãmb yaa: “Foo la Zʋɩf-rãmbã Rĩmã bɩ?” T’a Zeezi leok n yeele: “Yaa wa yãmb sẽn yeelã bal kɛpɩ.”
3  La maan-kʋʋdbã taoor dãmb da rõta bãmb ne bũmb wʋsgo.
4  A Pɩlat le sɩnga bãmb sogsgo, n yeele: “Fo pa leokd tɩ bũmb la? Ges b sẽn dõt foo ne bũmb wʋsg to-to wã.”
5  La a Zeezi kell n pa leoke, hal tɩ ling a Pɩlate. 
6  La tigr fãa, a Pɩlat ra minim n yiisda bãensã roogẽ ned ning nin-buiidã sẽn kose.
7  Wakat kãng tɩ rao ning yʋʋr sẽn boond t’a Barabaasã n da be bãens roogẽ ne tẽn-dãmbdb a taaba. B tẽn-dãmbgã sasa b kʋʋ neda.
8  Rẽ la kʋʋngã rʋ n bʋʋg a Pɩlate, n kos-a t’a maan bũmb ning a sẽn minim n maandẽ wã.
9  A Pɩlat leoka bãmb yaa: “Yãmb datame tɩ m yiis Zʋɩf-rãmbã Rĩmã bɩ?”
10  Bala, a Pɩlat ra miime tɩ yaa sũ-kiir n kɩt tɩ maan-kʋʋdbã taoor dãmb yõk a Zeezi n ning yẽ nugẽ.
11  La maan-kʋʋdbã taoor dãmb tõga kʋʋngã tɩ b kos t’a bas a Barabaase.
12  La a Pɩlat le leokame n yeel-ba: “Woto wã, bõe la m segd n maan ne yãmb sẽn boond a soab tɩ Zʋɩf-rãmbã Rĩmã?”
13  B le zẽka b koees n yeele: “Ka-y-yã-a ra-luk zugu!”*
14  T’a Pɩlat le sok-b yɛsa: “Bõe yĩnga? Bõe la a maan tɩ yaa wẽnga?” La bãmb maneg n zẽka b koeesã tɩ yɩɩg pĩndã, n yetẽ: “Ka-y-yã-a ra-luk zugu!”*
15  Dẽ, a Pɩlat sẽn dat n noog kʋʋngã sũurã, a yiisa a Barabaas bãensã roogẽ. A kɩtame tɩ b pãb a Zeezi, la a kõ noor tɩ b tɩ kʋ-b ra-luk zugu. 
16  La sodaasã talla a Zeezi n yi samandẽ wã, rat n yeel tɩ guvɛrneerã zakẽ, la b tigim soda-sullã tõre.
17  B rɩka fuug sẽn yaa miuug-miuug n yeelg bãmba, la b kal gõos n maan maanf n fõgen bãmb zugã.
18  B ra yeta bãmb yaa: “Tõnd pʋʋsda yãmba, Zʋɩf-rãmbã Rĩma!”
19  Sẽn paase, b ra pãbda a Zeezi zugã ne tãnwĩiga, n tʋbsd bãmb kolkoodo, la b yĩgimded b rũmã zut n wõgemded bãmb taoore.
20  Sẽn na n baase, b sẽn wa n yaal bãmb n sa, b yeega fu-miuug-miuugã, n lebs n ning bãmb b zugẽ futã, la b tall-b n loog n na n tɩ ka ra-luk zugu.
21  B sega rao a ye sẽn yaa Sirɛn ned t’a yʋʋr boondẽ t’a Sɩmo sẽn da yi weoogẽ n watẽ. Yaa a Alɛgsãndr ne a Rufus baaba. B modg-a lame t’a tʋk a Zeezi kũum da-lukã.* 
22  Dẽ, b talla bãmb n kẽng zĩig b sẽn boond tɩ Golgota, sẽn dat n yeel tɩ “Zu-wang zĩiga.”
23  Be, b kõo a Zeezi divẽ sẽn kalem ne miiri,* la bãmb zãgsame.
24  B kaa bãmb ra-lukã zugu, la b pʋɩ bãmb zugẽ futã, n maan poeer n na n bãng sodaag fãa sẽn segd n paame.
25  Yɩɩ wakat a tãab-n-soabã* la b ka a Zeezi ra-lukã zugu.
26  B ra gʋlsa b sẽn dõd bãmb bũmb ningã. Gʋlsmã ra yetame: “Zʋɩf-rãmbã Rĩmã.”
27  Sẽn paase, b kaa bi-bees a yiib ra-lugs zut n yɛgl bãmba, a yembr bãmb rɩtgo, a to wã bãmb goabga.
28  *—⁠—⁠
29  La so-loaadbã ra yaanda bãmba, la b gird b zut n yetẽ: “Fo sẽn da rat n lub wẽnd-doogã la f lebs n me-a rasem a tãab pʋgẽ wã,
30  fãag f menga, n sig kũum da-lukã* zugu.”
31  Woto me, maan-kʋʋdbã taoor dãmb la gʋlsdbã me ra gomda ne taab n yaand bãmb n yetẽ: “A fãaga neb a taaba, la a pa tõe n fãag a meng ye!
32  Bɩ Kiristã sẽn yaa Israyɛll Rĩmã sig kũum ra-lukã* zugu, tɩ tõnd tõog n yã n tẽ-a.” Baa neb nins b sẽn ka ra-lugs zut n yɛgl bãmbã me ra yaanda bãmba. 
33  Wakat a yoob-n-soabã* sẽn wa n ta, lik n zĩnd soolmã tõre, hal n tãag wakat a wɛ soabã.*
34  Wakat a wɛ soabã sẽn wa n ta, a Zeezi zẽka b koɛɛg n tãs ne pãng n yeele: “Eli, Eli, lama sabaktani?” sẽn dat n yeele: “Mam Wẽnnaam, mam Wẽnnaam, bõe yĩng tɩ yãmb bas maam?”
35  La sẽn da yas-b be wã kẽer sẽn wʋm dẽ, b yeelame: “Kelg-y-yã! A boonda a Eli.”
36  Dẽ, ned n wudg n dɩk bũmb sẽn fõogd koom n los divẽ sẽn yaa miisg pʋgẽ, n sẽb tãnwĩig n kõ bãmb sẽn na yɩl tɩ b yũ, la a yeele: “Bas-y-yã-a tɩ d ges a Eli sã n na n wa sik-a lame.”
37  La a Zeezi zẽka b koɛɛg n kelem ne pãnga, la b ki.
38  Wẽnnaam doogã fu-lilldgã pãrga zĩis a yiibu, sẽn sɩng yĩngr n tãag tẽngre.
39  Sodaas koabg naabã sẽn da yas n tees a Zeezi wã sẽn yã bũmb nins sẽn maan b kũumã sasa wã, a yeelame: “Sɩd-sɩda, ra-kãngã ra yaa Wẽnnaam Biiga.” 
40  La pagb me n da yas yɩɩg n getẽ. A Maari sẽn yit Magdala wã, a Zak-bil ne a Zozɛs* ma a Maari, n paas a Salome ra bee bãmb sʋka.
41  B ra minim n yãagda a Zeezi n sõngd bãmb b sẽn wa n be Galile wã. Sẽn paase, pagb a taab sẽn da tũ bãmb n wa Zerizalɛm me n da be be. 
42  La wĩndgã sẽn da kolg kõom tɩ leb n da yaa Seglg daare, rat n yeel tɩ Vʋʋsg daar ket tɩ beoogã,
43  a Zozɛf sẽn yit Arimate n yaa Sãnedrẽ wã ned b sẽn nandã waame. Yẽ me ra gũuda Wẽnnaam Rĩungã. A talla raoodo, n kẽng a Pɩlat nengẽ n tɩ kos a Zeezi kũumã.
44  La a Pɩlat ra maanda sãmbs ne a Zeezi sã n da zoe n kiime. A boola sodaas koabg naabã, n sok-a a Zeezi sã n zoe n kiime.
45  A sẽn sok sodaas koabg naabã n bãng rẽ wã poore, a yeelame tɩ b kõ a Zozɛf kũumã.
46  A Zozɛf daa lẽ gĩs-bãanes peende, n sik a Zeezi n vil ne lẽ gĩs-bãanes peendã, n mum bãmb yaoog sẽn tu tãng pendẽ. Rẽ poore, a bilma kug-bedr n pag yaoogã noore.
47  La Maari ning sẽn yit Magdala wã, n paas a Zozɛs* ma a Maari ra geta b sẽn mum bãmb zĩig ningã.
