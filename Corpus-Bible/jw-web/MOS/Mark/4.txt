4  Bãmb le wa n sɩnga nebã zãmsg mogrã noore, la kʋʋn-kãseng n tigim taab bãmb nengẽ. Rẽ kɩtame tɩ bãmb kẽ koom-koglg a ye pʋgẽ n zĩndi, n zãag bilf ne mogrã noor tɩ kʋʋngã fãa be mogrã noore.
2  La bãmb ra wẽeda yel-bũn n zãmsd nebã bũmb wʋsgo. La b sẽn wa n zãmsd nebã, b yeel-b lame:
3  “Kelg-y-yã. Ka-koaad n yi n na n fẽrg bõn-buudu.
4  A sẽn wa n fẽrgdẽ wã, bõn-buud kẽer lʋɩɩ sorã noore, tɩ liuuli wa rɩ-ba.
5  Sãnda lʋɩɩ kug zĩigẽ, tom sẽn pa waoogẽ. La b yii tao-tao, tomã sẽn pa waoogã yĩnga.
6  La wĩntoogã sẽn zẽke, a walmã kɩtame tɩ b zelg n ki, b sẽn pa tar yẽgã yĩnga.
7  Kẽer lʋɩɩ gõos sʋka, tɩ gõosã yik n wulumd-b tɩ b pa wom biis ye.
8  La sãnda lʋɩɩ zĩ-sõngẽ n bul n yi n bɩtẽ, n wa sɩng biis wombo. Yãoã woma pis-tã, t’a to wom pis-yoobe, t’a to me wom koabga.”
9  La bãmb paasame: “Sẽn tar-a tʋb n na n kelge, bɩ a kelge.” 
10  La bãmb sẽn wa n yaa b yembre, karen-biis kẽer n paas tʋm-tʋmdb piig la a yiibã kolgame, n sok-b sogsg yel-bũnã wɛɛngẽ.
11  Bãmb yeel-b lame: “Wẽnnaam sõnga yãmb tɩ y wʋm bãmb Rĩungã yel-soalgdgã sẽn yaa sõngã võore, la sã n yaa ne yɩng rãmbã, bũmb fãa yaa ne yel-bũna,
12  sẽn na yɩl tɩ baa b sẽn getã, b getẽ la b ket n pa neẽ, la baa b sẽn kelgdã, b kelgdẽ la b ket n pa wʋmd a võore, n pa na n tol n tek yam n paam sugr me ye.”
13  Sẽn paase, bãmb yeel-b lame: “Yãmb sẽn pa wʋmd yel-bũn-kãngã võorã, yãmb na n yɩɩ wãn n wʋm yel-bũn a taabã võore? 
14  “Ka-koaadã fẽrgda koɛɛgã.
15  La ad b rãmb nins sẽn be sorã noore, zĩig ning koɛɛgã sẽn lʋɩ wã. B sẽn wʋmã, pa yã n kaoos la a Sʋɩtãan wa yiis koɛɛgã sẽn lʋɩ b pʋsẽ wã ye.
16  Woto me, ad b rãmb nins sẽn lʋɩ kug zĩigẽ wã. B sẽn kelg koɛɛgã, b reeg-a-la zĩig pʋgẽ ne sũ-noogo.
17  La b sẽn pa tar b toorẽ yẽgã yĩnga, b kaoosda wakat bilfu. La b sã n wa paam zu-loɛɛg wall namsg koɛɛgã yĩnga, b lʋɩta zĩig pʋgẽ.
18  La kẽer me n lʋɩ gõos sʋka. Bãmb yaa neb nins sẽn wʋm koɛɛgã,
19  tɩ yɩɩr ne dũni-kãngã* yɛlã la arzɛkã tʋlsem* n paas bũmb a taab ratem kẽ n wulumd koɛɛgã, n kɩt t’a pa wom biis ye.
20  Sẽn na n baase, sẽn lʋɩ-b zĩ-sõngẽ wã yaa sẽn kelgd-b koɛɛgã n deegd-a neere, la b womd biisã. Yãoã woma pis-tã, t’a to wom pis-yoobe, t’a to me wom koabga.” 
21  Bãmb leb n yeel-b lame: “B pa rɩkd fɩtl n ning peoog* tẽngr wall gãag tẽngr ye. Bɩ bõe? B pa rɩkd-a n dogl fɩtl-doagendg zug sɩda?
22  Bala, bũmb pa be sẽn solg sẽn pa na n vẽnege, la bũmb pa be sẽn lud sõma sẽn pa na n puk ye.
23  Sẽn tar-a tʋb n na n kelge, bɩ a kelge.” 
24  Sẽn paase, bãmb yeel-b lame: “Gũus-y ne bũmb nins yãmb sẽn wʋmdã. Yaa ne makdg ning yãmb sẽn tar n makdẽ wã la b na n mak n lebs yãmba. Sɩd-sɩda, b na n kõo yãmb n paase.
25  Bala, ned ning sẽn tare, b na n kõ-a lame n paase. La ned ning sẽn pa tare, baa a sẽn tarã menga, b na n deeg n bas-a lame.” 
26  Dẽ, bãmb le yeelame: “Wẽnnaam Rĩungã yaa wa rao sẽn fẽrg bõn-buud tẽnga.
27  A gõee yʋng n yikd yibeoogo, tɩ bõn-buudã bund n yit n bɩtẽ, la a pa mi rẽ sẽn maand to-to ye.
28  Bilf-bilfu, pʋʋgã womda biis a toore. Pipi, kaaf n yita, n wa ning pʋga, n wa baas ne ka-zug sẽn kog sõma.
29  La biisã sã n wa bɩ, a wʋrda ne goeoogo, bala tigsgã wakat taame.” 
30  La bãmb le yeelame: “D tõe n dɩka Wẽnnaam Rĩungã n mak ne bõe, wall yaa ne yel-bũn-bʋg la d tõe n bilg a võore?
31  A yaa wa mutard bil* sẽn yaa bilf n yɩɩd bõn-buud a taabã fãa sẽn be tẽng zug a bʋdbã wakatã.
32  La b sã n bʋd-a, a yitame n lebg kãseng n yɩɩd bũmb nins b sẽn kood zẽed zĩisẽ wã fãa, n tãood wil-bɛd hal tɩ liuuli wã sẽn yɩgd yĩngrã tõe n wa soond a maasmẽ wã.” 
33  Bãmb wẽe yel-bũn-kãensã buud wʋsg n taas-b koɛɛgã, tɩ zems b sẽn tõe n wʋm bũmb ning võorã.
34  Sɩd me, bãmb ra pa gomd ne-b tɩ pa ne yel-bũn ye. La neb a taab sẽn wat n ka be ne-b wakate, bãmb bilgda b karen-biisã bũmbã fãa võore. 
35  Daar-n-kãng wĩndgã sẽn wa n kẽ, bãmb yeela b karen-biisã yaa: “Bɩ d pasg n kẽng mogrã rʋʋnde.”
36  B sẽn kuils kʋʋngã poor bala, b rɩka a Zeezi ne koom-koglgã n looge, la koom-kogend a taab n pʋg bãmba.
37  La sob-kãseng n yiki, tɩ ko-pɛmã zẽkd n kẽed koglgã, hal t’a rat n pidi.
38  La a Zeezi ra bee koom-koglgã poorẽ, n kʋgl zu-kʋk n gõe. Dẽ, b neka bãmb n yeele: “Karen-saamba, tõnd sẽn na n ki wã pa pak yãmb la?”
39  B yikame n tãs sobgã la b yeel mogrã: “Sĩndi! Bas bʋʋre!” La sobgã yõkame, tɩ zĩigã lebg sɩddd.
40  Dẽ, bãmb yeel-b lame: “Bõe yĩng tɩ yãmb yɛɛsd* woto? Yãmb ket n pa tar tẽeb baa bilf la?”
41  La b yɛɛsa wʋsgo, n yet taaba: “Nin-kãngã yaa bõe ned menga? Baa sobgã ne mogrã sakda bãmba.”
