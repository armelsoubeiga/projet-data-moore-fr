9  Sẽn paase, bãmb yeel-b lame: “Mam yeta yãmb sɩd tɩ sẽn yas-b ka wã sʋka, kẽer n pa na n lemb kũum tɩ b pa reng n yã Wẽnnaam Rĩungã sẽn zoe n wa ne pãng ye.”
2  Rasem a yoob poore, a Zeezi peega a Pɩyɛɛre, a Zak ne a Zã n dʋ tãn-lug-lug zugu. La a Zeezi tedga bãmb taoor
3  tɩ b zugẽ futã pɩnda, n lebg peels faga, hal tɩ ned kae tẽngã zug n tõe n kɩt tɩ b pelg woto ye.
4  Sẽn paase, a Eli ne a Moyiiz vẽnega b mens ne bãmb n sõsd ne a Zeezi.
5  Dẽ, a Pɩyɛɛr yeela a Zeezi yaa: “Rabi,* tõnd sẽn be ka wã yaa bõn-sõngo. Woto wã, bas-y tɩ d tilg fu-rot a tãabo, a ye yãmb yĩnga, a to wã a Moyiiz yĩnga, la a ye me a Eli yĩnga.”
6  Sɩd-sɩda, a ra pa mi a sẽn maandg ye. Bala, b yɛɛsa wʋsgo.
7  La sawadg n puk n bui-ba, tɩ koɛɛg yi sawadgẽ wã n yeele: “Yãoã yaa mam Bi-ribla, mam sẽn nong a soabã. Kelg-y-yã-a.”
8  Zĩig pʋgẽ, bãmb wẽnemdame n gese, la b mikame tɩ ned baa a ye pa le be ne bãmb n zʋʋg a Zeezi ye. 
9  B sẽn wa n sigd tãngã zugã, a Zeezi yeel-b lame tɩ b ra saag n togs ned baa a ye bũmb ning b sẽn yã wã, sã n pa ninsaal Biigã vʋʋgr poore.
10  B reega gomdã,* la b ra sõsda ne taab n na n bãng vʋʋg-kãng sẽn dat n yɛɛlga.
11  La b soka a Zeezi yaa: “Bõe yĩng tɩ gʋlsdbã yetẽ t’a Eli segd n deng n waame?”
12  Tɩ b leok-b yaa: “A Eli sɩd na n deng n waame n lebs n maneg bũmb fãa. La bõe yĩng tɩ Gʋls-sõamyã gom ninsaal Biigã yelle, n wilg tɩ b segd n paama namsg wʋsgo, la tɩ nebã na n yaala bãmba?
13  La mam yeta yãmb t’a Eli zoe n waame, la b maan-a-la bũmb ning fãa b sẽn dat wa Gʋls-sõamyã sẽn yeel yẽ zugã.” 
14  Bãmb sẽn wa n kolg karen-biis a taabã, b mikame tɩ neb kʋʋng n gũbg-ba, tɩ gʋlsdbã wẽed no-koeemd ne-ba.
15  La kʋʋngã fãa sẽn yã a Zeezi wã, ling-b-la wʋsg tɩ b zoe n wa pʋʋs bãmba.
16  Dẽ, a Zeezi sok-b lame: “Yaa bõe poorẽ la yãmb sẽn wẽed no-koeemd ne-bã?”
17  La kʋʋngã sʋk ned a ye leoka bãmb n yeele: “Karen-saamba, mam talla m bi-ribl n wa yãmb nengẽ, bala zĩn n be ne-a n kɩt t’a yaa muka.
18  A sẽn yõk-a zĩig ning fãa, a lubd-a-la tẽng t’a tãntãmpuudã yit a noorẽ wã, t’a wãbd a yẽnã, t’a pãngã fãa sa. Mam kosa yãmb karen-biisã tɩ b rig zĩnã, la b pa tõog ye.”
19  Bãmb leokame n yeele: “Zãmaan neb sẽn ka tẽebo, mam segd n paa ne yãmb n kaoos wakat a wãna? Mam segd n maana sũ-mar ne yãmb n kaoos wakat a wãna? Tall-y-yã-a n wa mam nengẽ.”
20  Dẽ, b talla bi-riblã n wa bãmb nengẽ. La zĩnã sẽn yã bãmbã bala, a kɩtame tɩ biigã virsdẽ. A lʋɩɩ tẽng n gãe n bilimdẽ t’a tãntãmpuudã yit a noorẽ wã.
21  La a Zeezi soka ba wã: “Yaa hal dabʋr la bõn-kãngã sɩng n tar-a?” T’a leok yaa: “Hal a yãadmẽ.
22  Zĩnã mi n lub-a-la bugmẽ, la a mi n lub-a koomẽ me n dat n kʋ-a. La yãmb sã n tõe n maan bũmbu, bɩ y zoe d nimbãaneg la y sõng-do.”
23  T’a Zeezi yeel-a: “Bõe yĩng tɩ fo yeele: ‘Yãmb sã n tõe’? Ne sẽn tar-a tẽebo, bũmb fãa tõeeme.”
24  La zĩig pʋgẽ, biigã ba wã zẽka a koɛɛg n yeele: “Mam tara tẽebo! Bɩ y paas m tẽebã pãnga!” 
25  A Zeezi sẽn yã tɩ kʋʋngã kaoog n wata bãmb sẽn beẽ wã, b tãsa zĩnã n yeel-a yaa: “Fo sẽn yaa zĩn sẽn kɩtd tɩ ned lebg muk la wʋngã, mam yeta foom tɩ f yi n bas-a, la f ra le kẽ-a yɛs ye!”
26  Zĩnã kelmame la a kɩt tɩ biigã virs naoor wʋsgo, n yaool n yi n bas-a t’a gãe wa a kiime, tɩ nebã fãa la bal yetẽ: “A kiime!”
27  La a Zeezi gãda a nugã n tak-a t’a yik n yalse.
28  Rẽ poore, bãmb tɩ kẽe roogẽ. La b karen-biisã waa bãmb nengẽ neb a taab sẽn pa pẽ yambẽ wakate, n sok-b yaa: “Bõe yĩng tɩ tõnd pa tõog n dig zĩnã?”
29  Tɩ b leok-b n yeele: “Zĩn-kãngã buudã pa tõe n yi tɩ sã n pa tũ ne pʋʋsg ye.” 
30  Bãmb yii be n kẽng Galile, la a Zeezi ra pa rat tɩ ned baa ye bãng ye.
31  Bala, b ra zãmsda b karen-biisã, n yet-b yaa: “B na n zãmba ninsaal Biigã, n ning-b nebã nusẽ, la b na n kʋʋ bãmba. La baa b sẽn na n kʋ bãmbã, rasem a tãab-n-soabã daare,* b na n vʋʋgame.”
32  Baasgo, karen-biisã ra pa wʋmd b goamã võor ye. La b ra yɛɛsdame n pa rat n sok bãmb ye. 
33  Bãmb waa Kapɛrnawum. La bãmb sẽn kẽ roogẽ, b soka b karen-biisã: “Bõe poorẽ la yãmb sẽn da wẽed no-koeemd sorã zugã?”
34  La b pa leok tɩ bũmb ye. Bala sorã zugu, b ra wẽeda no-koeemd n dat n bãng sẽn yaa-a kãseng n yɩɩd bãmb sʋkã.
35  Dẽ, a Zeezi zĩndame n bool Piig la a yiibã n yeel-b yaa: “Ned ning sẽn dat n yɩ pipi soaba, a segd n yɩɩ nebã fãa yaoolem soaba, la b fãa tʋm-tʋmda.”
36  Rẽ poore, bãmb peega bi-bilf n yals b sʋka, n dɩk b nus n mobg-a n yeele:
37  “Ned ning sẽn deegd kom-bõon-kãensã buudã nin-⁠yend mam yʋʋr yĩnga, a reegda ma-me. La ned ning sẽn deegd maam, pa maam bal la a reegd ye. A reegda Soab ning sẽn tʋm maamã me.” 
38  A Zã yeela bãmb yaa: “Karen-saamba, tõnd yãa ned sẽn digd zĩn-dãmb ne yãmb yʋʋre, la tõnd bao n na n gɩdg-a lame, a sẽn pa tũud tõndã yĩnga.”
39  La a Zeezi yeelame: “Da bao-y n gɩdg-y-yã-a ye. Bala ned kae sẽn na n maan yel-solemd ne mam yʋʋre, la a wẽneg n gom n sãbs maam zĩig pʋgẽ ye.
40  Bala, ned sã n pa kɩɩsd tõndo, a bee ne tõndo.
41  La ned sã n kõ yãmb koom tɩ y yũ, yãmb sẽn yaa Kirist karen-biisã yĩnga, mam yeta yãmb sɩd t’a pa na n kong a keoorã ye.
42  La ned ning sẽn na n kɩt tɩ kom-bõon-kãensã sẽn tar tẽebã nin-⁠yend lake, sẽn são ne yẽ soabã yaa b sẽn na n loe a yublã ne neer kug nins bõensã sẽn tɛtã a yembre, n lob-a mogrã pʋgẽ. 
43  “Fo nug sã n kʋɩɩbd foom bɩ f fiuug-a. Fo sẽn na n paam vɩɩm ne nug-yɛng n são b sẽn na n lob foo Zeyɛnne,* bugum ning sẽn pa tõe n kiisã pʋgẽ ne nus a yiibu.
44  *—⁠—⁠
45  La fo naoor sã n kʋɩɩbd foom, bɩ f fiuug-a. Fo sẽn na n paam vɩɩm ne nao-yɛng n são b sẽn na n lob foo Zeyɛn* ne nao a yiibu.
46  *—⁠—⁠
47  La fo nifã sã n kʋɩɩbd foom, bɩ f feoog-a. Fo sẽn na n kẽ Wẽnnaam Rĩungã pʋgẽ ne nif-yɛng n são b sẽn na n lob foo ne nin a yiib Zeyɛnne,*
48  zĩig ning zũnzũyã sẽn pa kiidi, la bugmã sẽn pa kiidã. 
49  “Bala, Wẽnnaam tog n yugla nin-kãens buudã bugum, wa ned sẽn yugend rɩɩb yamsem to-to wã.
50  Yamsem yaa sõma, la yamsem noosem sã n yi, bõe la y tõe n maan t’a le paam noosem? Bɩ y yɩ wa yamsem, la y kell n zĩnd ne taab ne laafɩ.”
