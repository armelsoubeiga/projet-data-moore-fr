10  Bãmb yii be n kẽng Zide soolmã toadgẽ, Zʋrdẽ kʋɩlgã rʋʋnde. La neb kʋʋng n le tigim taab bãmb nengẽ. B le sɩnga nebã zãmsg wa b sẽn da minim n maandẽ wã.
2  La Fariziẽ-rãmb n kolg a Zeezi n dat n mak bãmba. B sok-b lame n na n bãng sã n zemsa ne tõogã tɩ rao bas a paga.
3  Bãmb sok-b lame: “Bõe la a Moyiiz yeel yãmba?”
4  Tɩ b yeel yaa: “A Moyiiz kõo sor tɩ b tõe n kõ pag basg sebr la b rig-a.”
5  La a Zeezi yeel-b lame: “Yaa yãmb sũyã sẽn yaa kɛgemsã yĩng la a Moyiiz sẽn gʋls tõ-kãng n kõ yãmbã.
6  La hal sɩngrẽ, ‘Wẽnnaam naana bãmb rao la paga.
7  Yaa rẽ n kɩt tɩ rao na n bas a ba ne a ma,
8  la b yiibã na n yɩɩ yĩng a yembre.’ Dẽnd b pa le yaa yiib yɛs ye. B lebga yĩng a yembre.
9  Woto wã, bũmb nins Wẽnnaam sẽn lagem taabã, bɩ ned ra welg-b ye.”
10  Bãmb sẽn le wa n be roogẽ, karen-biisã soka bãmb sogsg rẽ wɛɛngẽ.
11  Bãmb yeel-b lame: “Ned sã n bas a pag n tɩ rɩk pag a to, a yoodame n beegd pipi soabã.
12  Pag me sã n bas a sɩd n tɩ rɩk rao a to, a yoodame.” 
13  La neb n tall kom-bõoneg n wa a Zeezi nengẽ n dat tɩ b tik-b ne b nusi,* la karen-biisã zab-b lame.
14  A Zeezi sẽn yã rẽ, b sũur sãamame tɩ b yeele: “Bas-y kom-bõonegã tɩ b wa mam nengẽ. Ra bao-y n gɩdg-y-b ye. Bala Wẽnnaam Rĩungã yaa sẽn yaa-b wa bãmbã rẽnda.
15  Mam yeta yãmb sɩd tɩ ned sã n pa reeg Wẽnnaam Rĩungã wa bi-bilfu, a pa na n kẽ a pʋgẽ a bada.”
16  La bãmb rɩka kambã n zĩnig b gɛyã zutu, n tik-b ne b nus n ning-b barka. 
17  Bãmb sẽn dɩk sor n loogdẽ, rao n zoe n wa yĩgimd a rũm-kur bãmb taoor n sok bãmb yaa: “Karen-saam-sõngo, bõe la m segd n maan n wa paam vɩɩm sẽn ka sɛtã?”
18  A Zeezi yeela yẽ yaa: “Bõe yĩng tɩ fo boond maam tɩ sõngo? Ned kae n yaa sõng n zʋʋg Wẽnnaam ye.
19  Fo mii tõodã: ‘Ra kʋ, ra yo, ra zu, ra kɩs kaset sẽn ka sɩda, ra zãmbe, waoog f ba la f ma.’ ”
20  La raoã yeela bãmb yaa: “Karen-saamba, mam sɩng n tũuda bõn-kãensã fãa hal m yãadmẽ.”
21  A Zeezi gesa yẽ t’a sũur noom ne-a. Bãmb yeel-a lame: “Bũmb a ye n paoog foo: Kẽng n tɩ koos bũmb nins fo sẽn so wã n kõ naong rãmb tɩ rẽ la f na n paam arzɛk saasẽ, la f wa tũ maam.”
22  La a Zeezi sẽn leok to-to wã sãama a sũurã t’a loog ne sũ-sãanga, a sẽn da tar paoong wʋsgã yĩnga. 
23  A Zeezi wẽneg n gesa sẽn karg-b n gũbg bãmbã, n yeel b karen-biisã: “Ad na n yɩɩ toog ne sẽn tar-b arzɛgsã tɩ b kẽ Wẽnnaam Rĩungã pʋgẽ!”
24  B goamã linga karen-biisã. Rẽ la a Zeezi yeel-b yaa: “M kamba, ad Wẽnnaam Rĩungã pʋgẽ kõom yaa toogo!
25  Yaa nana tɩ yʋgemd tũ sũpĩim võorẽ n looge, n yɩɩd arzɛk soab sẽn na n kẽ Wẽnnaam Rĩungã pʋgẽ.”
26  Karen-biisã maneg n yɛɛsa wʋsgo, n sok bãmba:* “Ãnda n sɩd tõe n paam fãagre?”
27  La a Zeezi gesa bãmb kuii, n yeele: “Sã n yaa ne ninsaalbã, pa bũmb sẽn tõe ye. La pa woto ne Wẽnnaam ye. Bala ne Wẽnnaam, bũmb fãa tõeeme.”
28  Rẽ la a Pɩyɛɛr yeel-yã: “La tõnd basa bũmb fãa n tũ yãmba.”
29  T’a Zeezi yeele: “Sɩd-sɩda, mam yeta yãmb tɩ ned sã n bas roog wall ba-bi-rap bɩ ba-bi-pogse, pa rẽ bɩ ba wall ma, bɩ kamb wall pʋt mam yĩnga, la koe-noogã yĩnga,
30  masã menga, a na n paama sẽn yɩɩd rẽ naoor koabga, (roto, ba-bi-rapa, ba-bi-pogse, ma-rãmba, kamba, la pʋto, ne namsgo,) la dũni ning sẽn watã* pʋgẽ, a na n paama vɩɩm sẽn ka sɛta.
31  La wʋsg sẽn yaa pipi rãmb na n lebga yaoolem dãmba, tɩ yaoolem dãmb lebg pipi rãmba.” 
32  Masã, b rɩka sor n dabd Zerizalɛm, t’a Zeezi lʋɩ bãmb taoore. Rẽ linga karen-biisã wʋsgo, tɩ neb nins sẽn da pʋgd bãmbã me yɛɛsdẽ. La a Zeezi le peega Piig la a yiibã n yi kɛɛnga, n sɩng n na n togs-b bõn-kãensã sẽn na n paam bãmbã, n yeele:
33  “Ade! Tõnd dabda Zerizalɛm, la b na n yõka ninsaal Biigã n ning maan-kʋʋdbã taoor dãmb la gʋlsdbã nusẽ. B na n kaoa bãmb bʋʋd n yeel tɩ b toga ne kũum, n dɩk-b n ning bu-zẽmsã neb nusẽ,
34  tɩ b yaal bãmba, n tʋbs-b kolkoodo, n pãb bãmb ne kalwaas la b kʋ bãmba. La rasem a tãab-n-soabã daare,* b na n vʋʋgame.” 
35  A Zak ne a Zã sẽn yaa a Zebede kom-dibli wã kolga bãmb n yeel-b yaa: “Karen-saamba, d ratame tɩ y sak n maan bũmb ning d sẽn na n kos yãmbã n kõ-do.”
36  Tɩ b sok bãmba: “Bõe la yãmb dat tɩ m maan n kõ-yã?”
37  Tɩ b leok n yeele: “Kɩt-y tɩ d zĩnd ne yãmb y sã n wa rɩt naam y Rĩungã pʋgẽ. Nin-⁠yend yãmb nug-rɩtgo, t’a to wã yãmb nug-goabga.”
38  La a Zeezi yeel-b lame: “Yãmb pa mi yãmb sẽn kot bũmb ningã ye. Yãmb tõe n yũu bõn-yũudl ning mam sẽn yũudã, wall y reeg lisg ning b sẽn lisd maamã sɩda?”
39  Tɩ b leok yaa: “Tõnd tõeeme.” Rẽ la a Zeezi yeel-ba: “Yãmb na n yũu bõn-yũudl ning mam sẽn yũudã, la y na n deega lisg ning b sẽn lisd maamã.
40  La sã n yaa ne zĩnd mam rɩtg bɩ m goabgã, pa maam n kõt rẽ ye. Zĩ-kãens yaa b sẽn segl neb nins yĩngã rẽnda.” 
41  Piigã sẽn kellã sẽn wʋm dẽ, b sũy puuga ne a Zak la a Zã.
42  La a Zeezi boola bãmba, n yeele: “Yãmb miime tɩ bu-zẽmsã nanambs soo bãmb ne pãnga, la tɩ b nin-kãsemsã rɩta naam b zutu.
43  Pa segd n yɩ woto yãmb sʋk ye. La ned ning sẽn dat n yɩ kãseng yãmb sʋk segd n yɩɩ yãmb tʋm-tʋmda,
44  tɩ ned ning sẽn dat n yɩ pipi soab yãmb sʋk yɩ yãmb fãa yamba.
45  Bala, baa ninsaal Biigã meng pa wa tɩ neb sõng bãmb ye. B waame n na n sõng nebã, la b kõ b vɩɩmã* tɩ yao neb wʋsg yĩnga.” 
46  Rẽ poore, b taa Zeriko. La bãmb ne b karen-biisã la neb kʋʋngã sẽn wa n yit Zeriko wã, zoang sẽn yaa bõaas t’a yʋʋr boond t’a Bartime (a Time bi-ribla) n da zĩ sorã noore.
47  A sẽn wʋm tɩ yaa Nazarɛt rao a Zeezi wã, a sɩngame n zẽkd a koɛɛg n yetẽ: “Zeezi, a Davɩɩd Biiga, zoe-y mam nimbãanega!”
48  La neb wʋsg sɩnga a goama, n yetẽ t’a sĩndi. Baa ne rẽ, a maneg n zẽka a koɛɛg n yetẽ: “Davɩɩd Biiga, zoe-y mam nimbãanega!”
49  Dẽ, a Zeezi yalsame n yeele: “Bool-y-yã-a t’a wa ka.” Nebã boola raoã sẽn yaa zoangã, n yeel-a: “Keng f pɛlga! Yik tɩ b boonda foom.”
50  A loba a zugẽ fuugã, n yik tao-tao n kẽng a Zeezi nengẽ.
51  Rẽ la a Zeezi sok-a: “Bõe la fo rat tɩ m maane?” Tɩ zoangã leok yaa: “Rabuni,* bɩ y kɩt tɩ m ninã le puki.”
52  T’a Zeezi yeel-a: “Kẽnge. Fo tẽebã kɩtame tɩ f paam laafɩ.” Zĩig pʋgẽ, a ninã pukame, t’a sɩng a Zeezi pʋgbo.
